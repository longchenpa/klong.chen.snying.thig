<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="63" index="3"/>
<offset page="279" line="10" col="10"/>
<range start="1" end="136"/>
<title>འཕགས་པ་རྔ་བོ་ཆེ་ཆེན་པོའི་ལེའུ་ཞེས་བྱ་བ་ཐེག་པ་ཆེན་པོའི་མདོ། </title>
<section>མདོ་སྡེ། </section>
<volume>ཙ</volume>
<status asof="31Jan2012">not checked</status>
</info>
<pageset>
<page index="1" id="141A">རྒྱ་གར་<line/>
སྐད་དུ༑ ཨཱཪྻ་མ་ཧཱ་བྷེ་རཱི་ཧཱ་ར་ཀ་པ་རི་བརྟ་ནཱ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་རྔ་བོ་ཆེ་ཆེན་པོའི་ལེའུ་ཞེས་བྱ་བ་ཐེག་པ་ཆེན་པོའི་མདོ། བམ་བོ་དང་པོ། སངས་རྒྱས་དང༌།<line/>
བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་<line/>
དགའ་ར་བ་ན་དགེ་སློང་གི་དགེ་འདུན་ཆེན་པོ་སྟོང་ཉིས་བརྒྱ་ལྔ་བཅུ་དང་ཐབས་ཅིག་ཏུ་བཞུགས་ཏེ། བྱང་ཆུབ་སེམས་དཔའ་བརྒྱ་སྟོང་མང་པོ་དག་དང་ཐབས་ཅིག་གོ། ལྷ་དང༌། ཀླུ་<line/>
དང༌། གནོད་སྦྱིན་དང༌། དྲི་ཟ་མང་པོ་དང་ཡང་ཐབས་ཅིག་གོ །དགེ་བསྙེན་དང༌། དགེ་བསྙེན་མ་བརྒྱ་སྟོང་མང་པོ་དང་ཡང་ཐབས་ཅིག་གོ །མི་མཇེད་ཀྱི་བདག་པོ་ཚངས་པ་དང༌། ལྷ་<line/>
</page>
<page index="2" id="141B">རྣམས་ཀྱི་དབང་པོ་བརྒྱ་བྱིན་དང༌། འཇིག་རྟེན་སྐྱོང་བ་བཞི་དག་དང་ཐབས་ཅིག་གོ །འདི་ལྟ་སྟེ། ཕྱོགས་བཅུའི་འཇིག་རྟེན་གྱི་ཁམས་ནས་འདུས་པའི་དགེ་སློང་དང༌། དགེ་སློང་མ་དང་<line/>
དགེ་བསྙེན་དང༌། དགེ་བསྙེན་མ་བྱང་ཆུབ་སེམས་དཔའ་དུ་མ་དང་ཡང་ཐབས་ཅིག་གོ །དེ་ནས་དེ་བཞིན་གཤེགས་པ་ཆོས་སྟོན་པ་ནི། འདི་ལྟ་སྟེ། འཁོར་བཞི་པོ་རྣམས་ཀྱི་ནང་དུ་<line/>
འདི་ལྟ་བུའི་ཆོས་ཀྱི་གཏམ། སྲིད་ཡོད་བདེ་དང་སྡུག་བསྔལ་ཏེ། །ཟད་དང་གཏན་ཡོད་མ་ཡིན་ནོ། །དེ་ལྟས་བདེ་སྡུག་སྤངས་པའི་ཕྱིར། །མྱ་ངན་འདས་པ་མཆོག་ཏུ་བདེ། །ཞེས་སྟོན་པར་<line/>
མཛད་དོ། །འདིར་སྨྲས་པ། ཅིའི་ཕྱིར་བཅོམ་ལྡན་འདས་ལ་དེ་བཞིན་གཤེགས་པ་དགེ་སློང་ལྔ་བརྒྱ་ཙམ་དང་ཐབས་ཅིག་ཏུ་བཞུགས་སོ། །ཞེས་བྱ་བ་དེའི་གཏན་ཚིགས་བརྗོད་པར་བྱ་<line/>
སྟེ༑ ཅིའི་ཕྱིར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཁོར་མང་པོ་དང༌། འཁོར་མང་པོའི་གཙོ་བོ་དང་ལྡན་པ། འཁོར་རྟག་ཏུ་མི་ཕྱེད་པ། རྨད་<line/>
དུ་བྱུང་བའི་ཆོས་དང་ཆོ་འཕྲུལ་མང་པོ་མངའ་བའོ། །ཞེས་སྒྲ་གྲགས། གལ་ཏེ་དེ་ལྟ་ན་ནི། འཁོར་ལྔ་བརྒྱར་ཟད་ན། བཅོམ་ལྡན་འདས་འཁོར་བྱེ་བ་ཅན་དུ་འགྱུར་རོ། །ཡང་འདིར་<line/>
སྨྲས་པ། འདུལ་བ་ཐམས་ཅད་ལ་མངའ་སྒྱུར་བའི་སྟོབས་མངའ་བས་མཉན་ཡོད་ན་དེ་བཞིན་གཤེགས་པ་དགེ་སློང་ལྔ་བརྒྱ་དང་ཐབས་ཅིག་ཏུ་བཞུགས་སོ། །ཞེས་ཚིག་ཏུ་གསུངས་<line/>
</page>
<page index="3" id="142A">༄༅། །པ༑ ཅི་དཔེར་ན། མས་བུ་ཁུར་དུ་ཐོགས་ཏེ་རང་གི་ཡུལ་ནས་ཡུལ་གཞན་དུ་འགྲོ་བ་ན་རང་གི་བུ་སྤྲོ་བསྲིང་བའི་ཕྱིར་བུ། གྲོང་འདི་ཉེའོ། །ཞེས་བྱ་བའི་<line/>
ཚིག་སྨྲ་བ་དེ་བཞིན་དུ། སངས་རྒྱས་བཅོམ་ལྡན་འདས་འགྲོ་བ་རྗེས་སུ་སྲུང་བ་རྣམས་དགེ་སློང་ལྔ་བརྒྱ་ཙམ་དང་ཐབས་ཅིག་གོ །ཞེས་བྱ་བ་ཡིན་ནམ་ཞེ་ན། དེ་དག་ལ་སྨྲས་པ།<line/>
དགེ་སློང་དག །ཆོས་ཀྱི་གཏམ་འདི་ནི། ལན་གསུམ་དུ་བཟླས་པ་ཡིན་ཏེ། དེ་བས་ན། དགེ་སློང་ལྔ་བརྒྱ་ཙམ་ཞེས་བྱ་བ་དེ་དག་ནི། སྐྱེས་བུའི་གཙོ་བོ་རྣམས་ཡིན་པར་རིག་པར་<line/>
བྱ་སྟེ༑ དོན་གཞན་ནི། མ་ཡིན་ནོ། །དཔེར་ན། ཁྱུ་མཆོག་རེ་རེ་ལའང་བ་ལང་གི་ཚོགས་ཡོད་པ་བཞིན་དུ་སྐྱེས་བུའི་གཙོ་བོ་ལའང་སློབ་མ་ལྔ་བརྒྱ་ཡོད་དེ། རེ་རེ་ལའང་སློབ་མ་<line/>
ལྔ་བརྒྱ་ལྔ་བརྒྱ་ཡོད་དོ། །དེ་ལྟ་བས་ན། ཉན་ཐོས་ཆེན་པོ་ལྔ་བརྒྱ་ཙམ་ཞེས་བྱ་སྟེ། འདི་ལྟ་སྟེ། འོད་སྲུང་ཆེན་པོ་དང༌། དེ་བཞིན་དུ་ཀུན་དགའ་བོ་ལ་སོགས་པ་ཉན་ཐོས་ཆེན་པོ་<line/>
ལྔ་བརྒྱ་ཙམ་པོ་ཐམས་ཅད་ཀྱང་དགྲ་བཅོམ་པ་ཟག་པ་ཟད་པ། ཉོན་མོངས་པ་མེད་པ། དབང་དུ་གྱུར་པ། གླང་པོ་ཆེན་པོ། ཅང་ཤེས་པ། སེམས་ཤིན་ཏུ་རྣམ་པར་གྲོལ་བ། ཤེས་<line/>
རབ་ཤིན་ཏུ་རྣམ་པར་གྲོལ་བ། བྱ་བ་བྱས་པ། བྱེད་པ་བྱས་པ། ཁུར་བོར་བ། བདག་གི་དོན་རྗེས་སུ་ཐོབ་པ། སྲིད་པ་ཀུན་ཏུ་སྦྱོར་བ་ཡོངས་སུ་ཟད་པ། ཡང་དག་པའི་ཤེས་<line/>
</page>
<page index="4" id="142B">བས་སེམས་ཤིན་ཏུ་རྣམ་པར་གྲོལ་བ། སེམས་ཀྱི་དབང་ཐམས་ཅད་ཀྱི་དམ་པའི་ཕ་རོལ་ཏུ་ཕྱིན་པ་རྗེས་སུ་ཐོབ་པ། མི་སློབ་པ་རྣམས་དང༌། སློབ་བ་རྒྱུན་དུ་ཞུགས་པ་དང༌། ལན་<line/>
གཅིག་ཕྱིར་འོང་བ་དང༌། ཕྱིར་མི་འོང་བའི་འབྲས་བུ་ལ་གནས་པ་ལ་སོགས་པ་དཔག་ཏུ་མེད་པ་རྣམས་དང༌། ཟག་པ་ཟད་པའི་ཆོས་ཅན་གྱི་དགེ་སློང་གི་ཚོགས་དུ་མ་དག་དང༌།<line/>
ཡོན་ཏན་བརྒྱ་སྟོང་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་གྲངས་མེད་ཅིང་དཔག་ཏུ་མེད་པ་ཕྱོགས་བཅུ་ནས་ལྷགས་པ་གང་ཡིན་པ་དེ་དག་གི་ཚད་ཀྱང་འཇམ་<line/>
དཔལ་མ་གཏོགས་པ་རྩིས་མཁན་ནམ། རྩིས་མཁན་གྱི་སློབ་མས་ཀྱང་བགྲང་བར་མི་ནུས་ཤིང་ཉན་ཐོས་དང༌། རང་སངས་རྒྱས་རྣམས་ཀྱིས་ཀྱང་མི་ནུས་པ་ལ། བྱང་ཆུབ་སེམས་<line/>
དཔའ་སེམས་དཔའ་ཆེན་པོ་མཐུ་ཆེན་པོ་ཐོབ་པ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་དང༌། འཇམ་དཔལ་གཞོན་ནུར་གྱུར་པ་དང༌། བྱང་<line/>
ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་སོགས་པ་དང༌། བྱང་ཆུབ་སེམས་དཔའི་ཚོགས་ཚད་མེད་གྲངས་མེད་པ་དཔེར་ན། ཤིང་ཆེན་པོ་སྣད་པའི་ཤིང་ཤུན་རྣམས་<line/>
འབྱུང་བ་དེ་བཞིན་དུ་ས་ཆེན་པོ་འདི་ཤུན་པ་བཞིན་དུ་བརྟུལ་བའི་བྱང་ཆུབ་སེམས་དཔའ་སེམས་དཔའ་ཆེན་པོ་ཚད་མེད་ཅིང་གྲངས་མེད་པ་གང་ཡིན་པ་དེ་དག་གི་ཚད་ཀྱང་རྩིས་<line/>
</page>
<page index="5" id="143A">༄༅། །མཁན་ནམ། རྩིས་མཁན་གྱི་སྣ་ཆེན་པོ་ལ་གཏོགས་པ་རྣམས་ཀྱིས་ཀྱང་བརྗོད་པར་མི་ནུས་པ་ལྷགས་པ་རྣམས་དང༌། སྲིང་མོའི་ཚོགས་དགེ་སློང་<line/>
མ་དེས་མ་ལ་སོགས་པ་དང༌། རི་དྭགས་འཛིན་གྱི་མ་ས་ག་དང༌། བཙུན་མོ་ཕྲེང་ལྡན་མ་ལ་སོགས་ཏེ། དགེ་བསྙེན་མ་དུ་མ་དང༌། ཁྱིམ་བདག་བཟང་སྦྱིན་ལ་སོགས་པ་དགེ་བསྙེན་<line/>
དུ་མ་དག་སྟེ། བཅོམ་ལྡན་འདས་དེ་བཞིན་གཤེགས་པ་འཁོར་མང་པོ་དེ་དག་ཐམས་ཅད་ཀྱི་གུང་ལ་བཞུགས་ནས་བཅོམ་ལྡན་འདས་ཆོས་ཀྱི་སྒོ་སྟོན་ཏོ། །དེ་ནས་དེའི་ཚེ་<line/>
ཡུལ་ཀོ་ས་ལའི་རྒྱལ་པོ་གསལ་རྒྱལ་རང་གི་མལ་ནས་ལངས་ཏེ་བསམ་པ། བཅོམ་ལྡན་འདས་ཀྱི་སྤྱན་སྔར་འགྲོ་བར་བྱའོ་སྙམ་ནས་དེ་ནས་དེ་རང་གི་མལ་ནས་ལངས་པ་དང་<line/>
རྒྱལ་པོ་གཤེགས་སོ། །ཞེས་རྔ་པོ་ཆེ་ཆེན་པོ་དག་ནི། རྡུང༌། དུང་དག་ནི། འབུད། གདུགས་དང༌། རྒྱལ་མཚན་དང༌། བ་དན་མང་པོ་བསྒྲེང་བ་དག་ནི། ནམ་མཁའ་ལ་ཉི་མའི་<line/>
འོད་བཞིན་དུ་ཀུན་ཏུ་སྣང་ངོ༌། །བཅོམ་ལྡན་འདས་ནི། མཁྱེན་བཞིན་དུ་རྨེད་པ་ཡིན་པས་དེ་ནས་དེ་ན་བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཀུན་དགའ་<line/>
བོ༑ རྔ་བོ་ཆེ་ཆེན་པོ་དག་གི་སྒྲ་དང༌། དུང་དག་གི་སྒྲ་གྲག་པ་འདི་ཅི་ཞིག །ཀུན་དགའ་བོས་གསོལ་པ། བཅོམ་ལྡན་འདས། ས་སྐྱོང་བའི་རྒྱལ་པོ་གསལ་རྒྱལ་དམ་པ་འདིར་<line/>
</page>
<page index="6" id="143B">མཆིས་ཏེ། དེའི་རྔ་བོ་ཆེ་དག་བརྡུངས་བའི་སྒྲ་ཆེན་པོ་འབྱིན་པ་ལགས་སོ། །བཀའ་སྩལ་པ། ཀུན་དགའ་བོ། ཅིའི་ཕྱིར་རྔ་བོ་ཆེའི་སྒྲ་འབྱིན། གསོལ་པ། རྒྱལ་པོ་ཤཱཀྱའི་མགོན་པོ་བལྟ་ཞིང་<line/>
མཆི་བ་དེས་རང་གི་དཔུང་ལ་བཅོམ་ལྡན་འདས་ཀྱི་སྤྱན་སྔར་འདེང་གི །ཆོས་ཤིག་ཅེས་གོ་བར་བགྱིད་པ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ། །ཁྱོད་<line/>
ཀྱིས་ཀྱང་ཆོས་ཀྱི་རྔ་བོ་ཆེ་བརྡུངས་ལ་ཆོས་ཀྱི་དུང་བུས་ཤིག་དང༌། ངས་དེ་ནས་རྔ་བོ་ཆེ་ཆེན་པོ་ཞེས་བྱ་བའི་ཆོས་ཀྱི་མདོ་བཤད་དོ། །གསོལ་པ། བཅོམ་ལྡན་འདས། བདག་གིས་རྔ་བོ་ཆེ་<line/>
ཆེན་པོ་ཞེས་བགྱི་བའི་མདོ་སྔོན་ནམ་ཡང་མ་ཐོས་ལགས་ན། རྔ་བོ་ཆེ་ཆེན་པོ་ཞེས་བྱ་བའི་ཆོས་དེ་ཅི་ལགས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ། ཅི་ཁྱོད་ཀྱིས་<line/>
ཤེས་པར་འགྱུར་སྙམ་མམ། རེ་ཞིག་ཕྱོགས་བཅུ་ནས་ལྷགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་འདི་དག་ཐམས་ཅད་ཀྱིས་ཀྱང་འདི་ལྟར་རྔ་བོ་ཆེ་ཆེན་པོའི་མདོ་ཡིག་<line/>
འབྲུ་བཞི་ཙམ་ཡང་མི་ཤེས་ན། ཁྱོད་ཀྱིས་ལྟ་སྔོན་མ་ཐོས་པ་ཇི་ལྟར་ཤེས། གསོལ་པ། བཅོམ་ལྡན་འདས། ཆོས་འདི་དེ་ལྟར་རྙེད་དཀའ་བ་ནི། ངོ་མཚར་ཆེ་ལགས་སོ། །དེ་བཞིན་<line/>
གཤེགས་པས་བཀའ་སྩལ་པ། ཀུན་དགའ་བོ། མདོ་འདི་ནི། ཤིན་ཏུ་རྙེད་པར་དཀའ་སྟེ། ཀུན་དགའ་བོ། རྔ་བོ་ཆེ་ཆེན་པོའི་མདོ་ཆེན་པོ་འདི་ནི། འདི་ལྟ་སྟེ། དཔེར་ན། འཇིག་རྟེན་ན་<line/>
</page>
<page index="7" id="144A">༄༅། །མེ་ཏོག་ཨུ་དུམྦ་ར་རྙེད་པ་བཞིན་ནོ། །གསོལ་པ། བཅོམ་ལྡན་འདས། ཅི་ལགས། འདི་སངས་རྒྱས་བཅོམ་ལྡན་འདས་ཐམས་ཅད་ཀྱི་ཆོས་ཉིད་མ་ལགས་<line/>
སམ༑ བཅོམ་ལྡན་འདས་ཀྱི་ས་བཀའ་སྩལ་པ། འདི་ནི། འདས་པ་དང༌། མ་བྱོན་པ་དང༌། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱིའང་ཆོས་ཉིད་ཡིན་ནོ། །གསོལ་<line/>
པ༑ གལ་ཏེ་འདི་སངས་རྒྱས་བཅོམ་ལྡན་འདས་ཐམས་ཅད་ཀྱི་ཆོས་ཉིད་ལགས་ན། ཅིའི་སླད་དུ་སངས་རྒྱས་བཅོམ་ལྡན་འདས་དེ་དག་གིས་རང་རང་གི་སངས་རྒྱས་ཀྱི་ཞིང་དེ་དང་དེ་<line/>
དག་ཏུ་མ་བཤད་ཅིང་རབ་ཏུ་མ་བསྟན་ལ། ཅིའི་སླད་དུ་བྱང་ཆུབ་སེམས་དཔའ་སེམས་དཔའ་ཆེན་པོ་མི་མཆོག་འདི་དག་འདིར་མཆིས་ལགས། བཅོམ་ལྡན་འདས་ཀྱིས་བཀའ་<line/>
སྩལ་པ༑ ཀུན་དགའ་བོ། དཔེར་ན། འདི་ན་དགེ་སློང་དགོན་པ་པ་འགའ་ཞིག་རི་བོའམ། དེ་འབབ་ཆུའི་འགྲམ་མམ། ཕུག་ཅིག་ན་འདུག་འདུག་པ་ལས་ནམ་ལངས་ནས།<line/>
གྲོང་ངམ། གྲོང་ཁྱེར་ཞིག་ཏུ་བསོད་སྙོམས་ཀྱི་ཕྱིར་སོང་ན་དེས་སྦྲུལ་ལམ། ཁྱིའམ། མི་ཤི་བའི་རོའམ། ཤི་བའི་རོ་གང་ཡང་རུང་བ་མཐོང་ངོ༌། །དེས་དེ་མཐོང་ནས་ཨེ་མའོ་ཀྱི་<line/>
ཧུད༑ ཨེ་མའོ་ཀྱི་ཧུད། བདག་ཀྱང་ཡུན་རིང་པོར་འཁོར་བར་འཁོར་བ་ན་འདི་ལྟ་བུའི་གནས་སྐབས་དག་ཉམས་སུ་མྱོང་བར་གྱུར་པས་ང་སྲིད་པ་ནི། ཐ་ཆད་ཡིན་ནོ། །ཞེས་<line/>
</page>
<page index="8" id="144B">བྱ་བར་གྱུར་ཏེ། །དེ་ནས་དེ་དུས་གཞན་ཞིག་ན་སྙིང་དགའ་བར་གྱུར་པའི་ཆོས་འགའ་ཞིག་གིས་ཡིད་བདེ་བ་དང༌། དེ་ནས་ཡང་མི་སེམས་པ་ལས་ཡང་དེས་རོ་མཐོང་སྟེ། དེ་མཐོང་བགཡ་<line/>
ན་ད་ཡིད་བྱུང་བར་གྱུར་ནས་དེ་ཕྱིར་ཞིང་གྲོང་ཁྱེར་རམ། རི་བོར་རམ། ལུང་པའི་མདོར་རྒྱུ་ཞིང༌། དེ་དེ་ལྟར་རྒྱུ་བ་ན་ཤི་ནས་ཞག་གཅིག་ལོན་པའམ། ཤི་ནས་ཞག་གཉིས་ལོན་པའམ་<line/>
ཞེས་བྱ་བ་ནས་མི་རོ་མཐོང་ན་ཞེས་བྱ་བའི་བར་གོང་མ་བཞིན་དུ་སྟེ། དེ་མཐོང་བ་ཁོ་ནས་འབྲས་བུའི་མཆོག་དགྲ་བཅོམ་པ་མངོན་གསུམ་དུ་བྱེད་པ་དེ་བཞིན་དུ་འཇིག་རྟེན་གྱི་ཁམས་<line/>
གཞན་དག་ན་སངས་རྒྱས་བཅོམ་ལྡན་འདས་རྣམས་སྡུག་བསྔལ་གྱི་གཏམ་ཡང་མི་གསུང༌། མི་རྟག་པའི་གཏམ་ཡང་མི་གསུང༑ བདག་མེད་པ་དང༌། མི་གཙང་བའི་གཏམ་<line/>
ཡང་མི་གསུང་ངོ༌། །དེ་ཅིའི་ཕྱིར་ཞེ་ན། འདི་ནི། དེ་དག་གི་ཆོས་ཉིད་ཡིན་ཏེ། དེ་ན་སངས་རྒྱས་བཅོམ་ལྡན་འདས་ཇི་སྙེད་བཞུགས་པ་དེ་དག་གིས་དགོས་པའི་དོན་དུ་ནི། རང་<line/>
རང་གི་སངས་རྒྱས་ཀྱི་ཞིང་དག་ན་འཁོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་འདི་སྐད་ཅེས་རིགས་ཀྱི་བུ་དག །རེ་ཞིག་སངས་རྒྱས་བཅོམ་ལྡན་འདས་<line/>
རྣམས་སེམས་ཅན་རྣམས་ཀྱི་དོན་དུ་ཞིང་གི་སྙིགས་མ་སྙིགས་མ་ལྔ་ཅན་གྱི་སངས་རྒྱས་ཀྱི་ཞིང་འདི་འདྲ་བར་འབྱུང་བ་ནི། དཀའ་བ་མཛད་པ་ཡིན་ཏེ། དེ་ལྟ་བས་ན། རིགས་ཀྱི་བུ་<line/>
</page>
<page index="9" id="145A">༄༅། །དག །ཁྱོད་ཀྱིས་ཀྱང་དེ་ལྟར་བསླབ་པར་བྱའོ། །ཞེས་རབ་ཏུ་འཇོག་པར་མཛད། འདོམས་པར་མཛད་དོ། །དེ་ནས་དེ་དག་ལྟ་འདོད་ཅིང་ཕྱག་བྱེད་པར་འདོད་པར་<line/>
འགྱུར་ཏེ། དེ་དག་ལྟ་འདོད་ཅིང་ཕྱག་བྱེད་པར་འདོད་པ་ན་དེ་དག་གིས་དེ་རྣམས་ཉེ་བར་བསྟན་པས་དེའི་ཕྱིར་དེ་དག་མི་མཇེད་ཀྱི་འཇིག་རྟེན་གྱི་ཁམས་འདིར་འོང་བར་འགྱུར་ཞིང་<line/>
འོངས་ནས་ཁ་ཅིག་ནི། ས་དང་པོ་ཐོབ་པར་འགྱུར། ཁ་ཅིག་གིས་ནི། ས་བདུན་པ་དང༌། བརྒྱད་པ་དང༌། དགུ་པ་དང༌། བཅུ་པའི་བར་དག་ཀྱང་ཐོབ་པར་འགྱུར་རོ། །ཀུན་དགའ་བོ།<line/>
དེ་ལྟ་བས་ན། རྔ་པོ་ཆེ་ཆེན་པོ་ཞེས་བྱ་བའི་མདོ་འདི་ནི། ཤིན་ཏུ་རྙེད་པར་དཀའ་བ་ཡིན་ཏེ། ཕྱོགས་བཅུ་ནས་ལྷགས་པའི་འཁོར་འདི་དག་ཐམས་ཅད་ཉན་པར་འདོད་པའང་དེའི་<line/>
ཕྱིར་རོ༑ ༑ཀུན་དགའ་བོས་གསོལ་པ། བཅོམ་ལྡན་འདས། ལེགས་སོ། །ཐམས་ཅད་ལྷགས་པ་ལེགས་སོ། །ལྷགས་པ་ལེགས་སོ། །འདི་དག་ཐམས་ཅད་ཀྱིས་ཤིན་ཏུ་རྙེད་པར་<line/>
དཀའ་བའི་མདོ་འདི་འདྲ་བ་ཐོབ་པར་གྱུར་ཅིག །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ། ཐམས་ཅད་ཀྱི་ཐུན་མོང་ལྟར་མདོ་འདི་ཐུན་མོང་མ་ཡིན་པས་ལྷགས་<line/>
པ་ལེགས་སོ། །ཞེས་ཚིག་ཏུ་མ་རྗོད་ཅིག །གསོལ་པ། བཅོམ་ལྡན་འདས། ཅིའི་སླད་དུ་ཐམས་ཅད་ལྷགས་པ་ལེགས་སོ། །ལྷགས་པ་ལེགས་སོ། །ཞེས་མི་བགྱི་ལགས། བཅོམ་<line/>
</page>
<page index="10" id="145B">ལྡན་འདས་ཀྱིས་བཀའ་སྩལ་པ། ཀུན་དགའ་བོ། མདོ་འདི་ནི། ཟབ་ཅིང་རྟོགས་པར་དཀའ་བ། ཡིད་ཆེས་ཤིང་དད་པར་དཀའ་བ། སངས་རྒྱས་ཀྱི་གསང་བ་ཡིན་ཏེ། ཀུན་དགའ་བོ། དེའི་ཕྱིར་<line/>
འོངས་པ་དང༌། མ་འོངས་པ་ཐམས་ཅད་ལ་ལྷགས་པ་ལེགས་སོ། །ལྷགས་པ་ལེགས་སོ་ཞེས་ཚིག་ཏུ་མ་རྗོད་ཅིག །གསོལ་པ། བཅོམ་ལྡན་འདས། ཅི་ལགས། ཡུལ་ཀོ་ས་ལའི་རྒྱལ་པོ་<line/>
གསལ་རྒྱལ་གཡུལ་འགྱེད་པའི་དུས་སུ་རྔ་བོ་ཆེའི་སྒྲ་འབྱིན་པ་དང༌། ཁར་དཀྲོལ་རྡེབ་པ་དེའི་ཚེ་དཔུང་གི་ཚོགས་ཐམས་ཅད་ཀྱི་མ་ལགས་སམ་ཅི་ལགས། བཅོམ་ལྡན་འདས་ཀྱིས་<line/>
བཀའ་སྩལ་པ། ཀུན་དགའ་བོ། རྔ་བོ་ཆེ་དེ་ཉིད་གང་གི་ཚེ་ཡུལ་ཀོ་ས་ལའི་རྒྱལ་པོ་གསལ་རྒྱལ་ཕ་རོལ་གྱི་དཔུང་དང་ལྷན་ཅིག་གཡུལ་འགྱེད་པ་དེའི་དུས་སུ་ཇི་ཙམ་ན་རྔ་བོ་ཆེའི་སྒྲ་བྱུང་བ་<line/>
དེའི་ཚེ་སེམས་ཅན་མང་པོ་དག་ནི། ཐོས་ནས་དགའ་བར་མི་འགྱུར་རོ། །དེ་ཅིའི་ཕྱིར་ཞེ་ན། སེམས་ཅན་སྔར་མའི་རིགས་ཅན་གཞན་དག་ནི། སྒྲ་དེ་ཐོས་ན་དེ་ཉིད་ཀྱིས་དེ་དག་འཆི་བའམ་<line/>
འཆི་བ་ལ་ཐུག་པའི་སྡུག་བསྔལ་སྐྱེ་བར་འགྱུར་རོ། །ཀུན་དགའ་བོ། དེའི་ཕྱིར་རྔ་བོ་ཆེ་ཆེན་པོ་ཞེས་བྱ་བའི་མདོ་འདི་ནི། ཀུན་དགའ་བོ། ཁྱོད་ཀྱིས་ཀྱང་མི་ཤེས་སོ། །དེ་ཅིའི་ཕྱིར་ཞེ་ན།<line/>
ཀུན་དགའ་བོ། ཆོས་ཀྱི་སྒོའི་མདོ་འདི་ལ་ནི། ཉན་ཐོས་དང༌། རང་སངས་རྒྱས་ཀྱི་ཐེག་པ་ཅན་རྣམས་ཡིད་ཆེས་པར་མི་འགྱུར་རོ། །ཀུན་དགའ་བོ། དེ་ལྟ་བས་ན། རྒྱུ་དེས་ན་གང་གི་ཚེ་<line/>
</page>
<page index="11" id="146A">༄༅། །ཡུལ་ཀོ་ས་ལའི་རྒྱལ་པོ་གཡུལ་འགྱེད་པའི་དུས་སུ་རྒྱལ་པོ་རྔ་བོ་ཆེའི་སྒྲ་འབྱིན་པ་ཇི་ལྟ་བ་དེ་བཞིན་དུ་རྔ་བོ་ཆེ་ཆེན་པོའི་མདོ་འདིའང་སངས་རྒྱས་ཀྱི་གསང་བ་<line/>
ཡིན་ཏེ༑ སངས་རྒྱས་པའི་དུས་སུ་གསུང་བར་འགྱུར་རོ། །དེ་ནས་དེ་ན་བཅོམ་ལྡན་འདས་ཀྱིས་གནས་བརྟན་འོད་སྲུང་ཆེན་པོ་ལ་བོས་ཏེ། བོས་ནས་འདི་སྐད་ཅེས་བཀའ་སྩལ་ཏོ། །འོད་<line/>
སྲུང༌། ཅི་དགེ་སློང་འདི་དག་དད་པ་ཅན་ཚུལ་དང་མཐུན་པ། མཐུ་དང་ལྡན་པ་ཡིན་ནམ། གསོལ་པ། བཅོམ་ལྡན་འདས། དེའི་དོན་ཅི་ལགས། བཀའ་སྩལ་པ། འོད་སྲུང༌།<line/>
སེམས་ཅན་སྦུན་པ་ལྟ་བུ་མ་ཡིན་པ་དེ་དག་རྔ་བོ་ཆེ་ཆེན་པོ་ཞེས་བྱ་བའི་མདོ་འདི་ཉན་པར་འགྱུར་རོ། །གསོལ་པ། བཅོམ་ལྡན་འདས། དེའི་སླད་དུ་གནས་བརྟན་མཽངྒལ་གྱི་བུ་ཆེན་<line/>
པོའང་རང་ལ་སྨོད་པར་བགྱིད་ཅིང༌། བཅོམ་ལྡན་འདས། ཇི་ལྟར་བདག་ཀྱང་གལ་ཏེ་དེ་འདྲ་བའི་དགེ་སློང་དག་མཆིས་ན་དེ་དག་གི་ནང་དུ་མཆིས་པ་མ་ལགས་ན། དེ་བཞིན་<line/>
གཤེགས་པ་བཞུགས་པ་ལྟ་ཅི་སྨོས་ཏེ། དགེ་སློང་ཚུལ་ཁྲིམས་འཆལ་པ་དང༌། ཚུལ་ཁྲིམས་དང་མི་ལྡན་པ་གང་ལགས་པ་དེ་དག་ནི། མ་མཆིས་ལགས་སོ། །བཅོམ་ལྡན་འདས།<line/>
འཁོར་འདི་ཐམས་ཅད་ནི། ཚུལ་ཁྲིམས་སྲུང་བ། ཚུལ་དང་མཐུན་པ་ལགས་ཏེ། འཁོར་གྱི་དཀྱིལ་འཁོར་ན་དེ་དག་ནི། ཙནྡན་གྱི་སྙིང་པོ་འདྲ་བ་ཤ་སྟག་ལགས་སོ། །བཀའ་སྩལ་<line/>
</page>
<page index="12" id="146B">པ༑ འོད་སྲུང༌། འཁོར་འདི་ཐམས་ཅད་ཚུལ་ཁྲིམས་སྲུང་པ། ཚུལ་དང་ལྡན་པ་ཡིན་ཡང་ཅི་དགོངས་པའི་ཚིག་ལ་མཁས་པ་ཡིན་ནམ། གསོལ་པ། བཅོམ་ལྡན་འདས། དགོངས་པའི་ཚིག་<line/>
ཅེས་བགྱི་བ་ཅི་ལགས། བཀའ་སྩལ་པ། འོད་སྲུང༌། དགོངས་པའི་ཚིག་ཅེས་བྱ་བ་ནི། དེ་བཞིན་གཤེགས་པ་ཡོངས་སུ་མྱ་ངན་ལས་འདས་པ་ཞེས་བྱ་བ་ད་ལྟར་འདི་ལས་དེ་བཞིན་<line/>
གཤེགས་པ་རྟག་པ། བརྟན་པ། ཞི་བ། ཐེར་ཟུག་པ། ཡོངས་སུ་མྱ་ངན་ལས་འདས་ཀྱང་ཉམས་པར་མི་འགྱུར་བ་ཞེས་བྱ་བ་སྟེ། མདོ་འདི་ནི། དགོངས་པའི་ཚིག་ཅེས་བྱའོ། །འོད་<line/>
སྲུང༌། མི་མཐུན་པའི་མདོ་དག་པ་འོད་གསལ་བ་འདི་ནི། སེམས་ཅན་དམན་པ་རྣམས་ཀྱིས་རྒྱུ་དང་གཏན་ཚིགས་བརྒྱ་སྟོང་གིས་རིག་པར་བྱ་དགོས་སོ། །འོད་སྲུང༌། དེ་ལྟ་བས་ན།<line/>
ཡང་ཁྱོད་ཀྱིས་རེ་ཞིག་འཁོར་འདི་རྟོགས་ཤིག །དེ་ནས་དེའི་ཚེ་གནས་བརྟན་འོད་སྲུང་ཆེན་པོས་སེམས་ཅན་ལྷགས་པ་འདི་དག་ཅི་འདྲ་བ་ཞིག་ཡིན་པར་བལྟས་སོ། །དེ་ནས་སྐད་ཅིག་<line/>
དེ་ཉིད་ལ་རྒྱ་ཆེན་པོ་མ་ཡིན་པའི་སེམས་ཅན་རྣམས་དང༌། ཉན་ཐོས་དང༌། རང་སངས་རྒྱས་ཀྱི་ཐེག་པ་ཅན་རྣམས་དང༌། བྱང་ཆུབ་སེམས་དཔའ་ཐེག་པ་ལ་གསར་དུ་ཞུགས་པ་གང་<line/>
ཡིན་པ་དེ་དག་ཐམས་ཅད་རང་རང་ལ་སྨོད་པར་བྱེད་དེ། དཔེར་ན། གྱད་ཀྱི་ཚོགས་ཆེན་པོར་རྒྱལ་པོའི་གྱད་སྟོང་ཐུབ་པ་ཞིག་སྟན་ལས་ལངས་ཏེ། འདི་ན་ཁོ་བོ་དང་ལྷན་ཅིག་འགྱེད་པར་<line/>
</page>
<page index="13" id="147A">༄༅། །འོས་པའི་རྒོལ་ཕོད་པ་གང་ཡིན་པ་དེ་སུ་ཡོད་ཅེས་དྲིལ་བསྒྲགས་པ་དང༌། དེ་ནས་དེ་ན་རྒོལ་བར་མ་འོས་པའི་སེམས་ཅན་གང་ཡིན་པ་དེ་དག་ཐམས་ཅད་ནི།<line/>
བདག་ཅག་གསོད་པར་འགྱུར་གྱི། འདི་དང་ལྷན་ཅིག་བདག་ཅག་འགྱེད་པར་མི་ནུས་སོ། །ཞེས་རང་གིས་རང་ལ་སྨད་ནས་ཅང་མི་སྨྲ་བར་འགྱུར་རོ། །དེ་ནས་གལ་ཏེ་དེས་དེར་<line/>
གྱད་ཀྱི་ཟླ་འགའ་ཡང་མ་རྙེད་ན། དེ་དེ་ན་དཔའ་བོ་གྱད་ཟླ་མེད་དུ་གྱུར་ཅིང་རུ་མཚོན་འཛུགས་པ་དེ་བཞིན་དུ་དེ་ན་རྒྱ་ཆེན་པོ་མ་ཡིན་པའི་སེམས་ཅན་ཉན་ཐོས་དང༌། རང་སངས་<line/>
རྒྱས་ཀྱི་ཐེག་པ་ཅན་རྣམས་དང༌། ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའ་གང་ཡིན་པ་རྣམས་ཀྱང་བདག་ཅག་ནི། སངས་རྒྱས་བཅོམ་ལྡན་འདས་རྣམས་ཡོངས་སུ་<line/>
མྱ་ངན་ལས་འདས་བཞིན་དུ་ཡང་ང་ནི། རྟག་པ། བརྟན་པ། ཞི་བ། ཐེར་ཟུག་པ་ཡིན་ནོ། །ཞེས་སྟོན་པ་འདི་ནི། རྟོགས་པར་མི་ནུས་སོ། །ཞེས་འདོར་བར་བྱེད་དོ། །དེ་ཅིའི་ཕྱིར་<line/>
ཞེ་ན༑ དེ་དག་ནི། ཡུན་རིང་པོར་སྟོན་པ་ཉིད་ཀྱི་ལྟ་བ་ཉམས་པར་བྱེད་པའི་ལྟ་བ་བསྒོམས་པའི་བདག་ཉིད་ཡིན་པའི་ཕྱིར་ཏེ། དམན་པའི་སེམས་ཅན་རྣམས་ཀྱིས་མདོ་དག་པ་<line/>
འདི་ཐོས་ནས་དོང་ངོ༌། །ཕྱོགས་བཅུ་དེ་དང་དེ་དག་ནས་ལྷགས་པའི་ཉན་ཐོས་དང༌། རང་སངས་རྒྱས་ཀྱི་ཐེག་པ་ཅན་དང༌། བྱང་ཆུབ་སེམས་དཔའ་ཐེག་པ་ལ་གསར་དུ་ཞུགས་པ་<line/>
</page>
<page index="14" id="147B">གང་དང་གང་དག་ཡིན་པ་དེ་དང་དེ་དག་དང་ལྷན་ཅིག་ཏུ་གང་དང་གང་དག་ལྷགས་པ་དེ་དག་ལས་ཀྱང་བཅུའི་ཆའི་ཆ་དང༌། བརྒྱའི་ཆའི་ཆ་དང༌། སྟོང་གི་ཆའི་ཆ་དང༌། བརྒྱ་སྟོང་གི་ཆའི་<line/>
ཆ་དང༌། བྱེ་བའི་ཆའི་ཆ་དང༌། གྲངས་མེད་པའི་ཆའི་ཆ་གང་ཡིན་པ་དག་འདུས་པར་གྱུར་ཏོ། །དེ་ལ་ཙནྡན་གྱི་སྙིང་པོ་འདྲ་བར་སྦུན་པ་ལྟ་བུ་མ་ཡིན་པའི་དགེ་བསྙེན་ཅི་འདྲ་བ་དག་འདུག་པར་<line/>
གྱུར་ཅེ་ན། བསླབ་པའི་གཞི་ལྔ་དང་ལྡན་པ་དང༌། བསླབ་པའི་གཞི་བརྒྱད་དང་ལྡན་པ་དང༌། གསུམ་འདོན་པ་དང༌། བཅུ་བཞིའི་དང༌། བཅོ་ལྔའི་ཞེས་བྱ་བ་ནས་ཟླ་བ་ཕྱེད་ཀྱི་དང༌། ཚེས་<line/>
བརྒྱད་ཀྱི་དང༌། ཆོ་འཕྲུལ་གྱི་ཟླ་བ་ཕྱེད་ཀྱི་བར་གྱི་ཡན་ལག་བརྒྱད་ལེགས་པར་བླངས་པ། སྦྱིན་པ་དང༌། སྙན་པར་སྨྲ་བ་དང༌། དོན་སྤྱོད་པ་དང༌། དོན་མཐུན་པ་ཅན་གལ་ཏེ་མུ་གེ་ལོ་བཅུའམ།<line/>
བཅུ་གཉིས་སམ། གཞན་ཡང་ལོ་མང་པོ་བྱུང་ཡང་བདག་གིས་བཟང་བའམ། བལྡག་པའམ། ཟས་སམ། བཏུང་བ་རང་གི་སྐལ་པ་དེ་ལས་བདག་གིས་ཕ་དང་མ་གཉིས་ལ་ཕྱེད་ཕྱེད།<line/>
དགེ་སློང་རྣམས་ལ་ཕྱེད་འབུལ་ཞིང་བདག་གིས་དགེ་སློང་རྣམས་ལ་མཆོད་ཡོན་གྱི་སྦྱིན་པ་དོར་བར་མི་བྱའོ་སྙམ་པ་སྟེ། རིགས་ཀྱི་བུ། དེའི་དུས་ངན་པ་ལ་རྟག་པར་སྐལ་བ་གང་ཡིན་པ་དེ་<line/>
ཙམ་ཞིག་ཡོད་པར་འགྱུར་ཞེ་ན། སྐྱེས་བུ་དཔའ་བོ་དེའི་ཟླ་བ་ཕྱེད་ཀྱིས་ཟ་མ་གཅིག་ཅིག་འབྱུང་སྟེ། དེས་ཟ་མ་གཅིག་པོའང་དགེ་སློང་རྣམས་ལ་བྱིན་ནས་བསོད་ནམས་མི་ཟད་པའི་སྐལ་བ་<line/>
</page>
<page index="15" id="148A">༄༅། །ཅན་དུ་འགྱུར་རོ། །སྐྱེས་བུ་དེ་ལྟར་བྱིན་ནས་འཇིག་རྟེན་དུ། །སྐྱེས་བུ་དམ་པར་འགྱུར་བས་ལེགས་འདོད་མིས། །འདི་ན་བདག་ཉིད་བག་མེད་ཅི་བྱ་སྟེ། །དེ་བས་<line/>
བསྟན་ལ་བག་བྱེད་མཆོག་ཡིན་ནོ། །ནོར་ནི་དགྲ་དང་ཆོམ་རྐུན་སོགས་མང་དང༌། །རྒྱལ་པོ་ཆུ་དང་མེ་དང་མཛའ་བཤེས་དང༌། །ཉེ་དུ་མི་མཛའ་བ་གོ་སྐལ་སྤྱོད་མང་གིས། །སྡིག་པ་སྤྱད་<line/>
པ་ཡིས་ནི་ཟད་པར་འགྱུར། །རང་དང་རང་གི་ལོངས་སྤྱོད་དག་ལ་ཡང༌། །སྤྱོད་པར་བྱེད་པ་སྐྱེས་བུ་རྣམས་ཀྱི་ནོར། །སྤྱད་པ་ཉིད་དང་གནོད་པ་གཞན་གྱིས་ཀྱང༌། །ཟད་པར་མི་འགྱུར་<line/>
ཤེས་བྱ་དམ་ཆོས་ཕྱིར། །འདིར་ཟད་བྱས་མཆོག་ཕ་རོལ་ཟད་མི་འགྱུར། །འཇིག་རྟེན་འདིར་འཕེལ་འཇིག་རྟེན་ཕ་རོལ་ཏུ། །ཟད་པར་མི་འགྱུར་ཁ་དོག་མཐུར་བཅས་བྱེད། །<line/>
མཐོང་ན་ཐམས་ཅད་དགའ་ཞིང་རྙེད་པ་དང༌། །མདོག་དང་གྲགས་པ་རབ་ཏུ་གསལ་བར་འགྱུར། །དེ་ཡི་ཕྱུགས་རྣམས་ཟད་པར་མི་འགྱུར་ཞིང༌། །དེ་ཡི་བྲན་ཕོ་བྲན་མོ་ལས་བྱེད་<line/>
དང༌། །ལས་ཀྱི་མཐའ་རྣམས་ཉམས་པར་མི་འགྱུར་ཏེ། །དེ་ལ་འཐབ་མོ་རྩོད་དང་འགྱེད་མེད་ཅིང༌། །དེ་ནི་ནམ་ཡང་གནོད་སེམས་མེད་མཆོག་ཐོབ། །སྦྱིན་ལ་དགའ་བའི་སྐྱེ་བོས་<line/>
འཇིག་རྟེན་དུ། །དེ་ལ་སོགས་པའི་ཡོན་ཏན་འཐོབ་འགྱུར་བས། །དེ་ལྟ་བས་ན་རྟག་ཏུ་ཆོས་འདོད་པ། །སངས་རྒྱས་རྣམས་དང་ལྷན་ཅིག་ཕྲད་པར་འགྱུར། །ལུས་དང་སྲོག་ལ་མི་ལྟ་<line/>
</page>
<page index="16" id="148B">ལྷུག་པར་གཏོང༌། །མི་ཡི་མི་མཆོག་དེ་ནི་ལག་སྐྱོང་ཡིན། །སེམས་ཅན་ཀུན་ལ་རྗེས་སུ་སྙིང་བརྩེ་བས། །བུ་བཞིན་མཐོང་ན་སྡུག་ཅིང་རིག་པར་ལྡན། །བསམ་གཏན་བག་ཡོད་ཐོས་པས་<line/>
དཔག་ཏུ་མེད། །ཁྱིམ་ན་གནས་པའི་ཤེས་རབ་ཅན་གྱིས་ནི། །རྟག་ཏུ་དེ་ལྟར་བྱ་དགོས་དེ་དག་གི །དཔེ་ནི་དེ་འདྲ་མང་དུ་ཡོད་པ་ཡིན། །ཡང་དེའི་ཚེ་ན་དགེ་བསྙེན་མ་ཅི་འདྲ་བ་དག་ཅིག་<line/>
འདུག་ཅེ་ན། ཇི་ཙམ་ཁྭམ་ལངས་པ་དེ་ཙམ་ནས་རང་གིས་ཕྱགས་མ་བླངས་ཏེ། རང་གི་ཉན་ཀོར་འཕྱག་ཅིང་བའི་ལྕི་བའི་བྱུག་པས་ས་གཞི་བྱུགས་པས་ས་རྒྱན་གྱིས་མཛེས་པར་<line/>
བྱེད་པའི་ལེགས་པར་བྱ་བ་བྱེད་པ་ཡིན། དེས་དེར་བསོད་སྙོམས་པ་རབ་ཏུ་མང་པོ་འོངས་པར་ཤེས་ན། རང་གི་ལག་གིས་བཟའ་བ་དང༌། བཏུང་བ་གྱ་ནོམ་པ་ལགས་པར་རྒྱུན་དུ་སྟོབ་<line/>
པར་བྱེད་ཅིང་དེ་དག་དང་བདག་གྲོང་རྡལ་ལམ། གྲོང་ཁྱེར་རམ། གྲོང་དག་ཏུའང་ཕྲད་ཅིང་འགྲོགས་པར་གྱུར་ཅིག །བདག་ནམ་ཡང་ཡུལ་མཐའ་འཁོབ་ཏུ་སྐྱེ་བ་དང༌། དགེ་བའི་<line/>
བཤེས་གཉེན་དང་སྐོལ་བར་དུས་སྟོན་བཞི་བྱེད་པར་མ་གྱུར་ཅིག །བདག་སྦྱིན་པ་དང༌། ཚུལ་ཁྲིམས་སྤྱད་པ་དང༌། ཉན་པ་དང༌། བདག་ཆོས་ཀྱི་གཏམ་ལ་རྟག་ཏུ་སྤྱོད་པར་གྱུར་<line/>
ཅིག་ཅེས་དེ་ལྟ་བུའི་ཡོན་ཏན་ཕུན་སུམ་ཚོགས་པའི་སྲིང་མོ་དགེ་བསྙེན་མ་ཡིད་རྣམ་པར་དག་པ་སྟེ། དེ་ལྟ་བུ་དགེ་བསྙེན་མའི་ཡོན་ཏན་དག་ཡིན་ནོ། །དེ་ལ་དགེ་སློང་དང༌། དགེ་སློང་<line/>
</page>
<page index="17" id="149A">༄༅། །མ་ཅི་འདྲ་བ་དག་ཅིག་ཅེ་ན། དུལ་བ། ཞི་བ། བག་ཚ་བ་མེད་པ། ཟག་པ་ཟད་པ། ཐ་མའི་ལུས་འཛིན་པ། ཙནྡན་གྱི་སྙིང་པོ་འདྲ་བའི་འཁོར་དག་གོ །དེ་ལ་<line/>
བྱང་ཆུབ་སེམས་དཔའ་སེམས་དཔའ་ཆེན་པོ་ཅི་འདྲ་བ་དག་ཅིག་ཅེ་ན། ཐམས་ཅད་ཀྱང་དེ་བཞིན་གཤེགས་པའི་ཆོས་འདོད་པ། ཐམས་ཅད་ཀྱང་དེ་བཞིན་གཤེགས་པའི་སྙིང་<line/>
པོའི་མདོ་སྡེ་འཛིན་པ་དང༌། ཐམས་ཅད་ཀྱང་དེ་བཞིན་གཤེགས་པའི་སྙིང་པོ་ཕན་པ་སྟོན་པ། ཐམས་ཅད་ཀྱང་སངས་རྒྱས་རྟག་པ་ཉིད་འདོད་པ། ཐམས་ཅད་ཀྱང་དགོངས་པའི་<line/>
ཚིག་ལ་བྱང་བ། ཐམས་ཅད་ཀྱང་ངེས་པའི་དོན་གྱི་མདོ་སྡེ་སྟོན་པ། སྲན་ཐུབ་པ། ཐམས་ཅད་ཀྱང་ཚུལ་ཁྲིམས་འཆལ་བ་རྣམས་ཚར་གཅོད་ཅིང་ཕན་འདོགས་པར་ཞུགས་པ།<line/>
དེས་པ་རྣམས་ལ་མཆོག་ཏུ་གུས་པ། ཐེག་པ་ཆེན་པོ་ལ་དད་པ་ཆེན་པོ་ཐོབ་པ། ཉན་ཐོས་དང༌། རང་སངས་རྒྱས་ཀྱི་ཐེག་པ་ལ་ཡ་མཚན་དུ་མི་འཛིན་པ། འདི་ལྟ་བུའི་མདོ་སྡེ་རྒྱ་<line/>
ཆེན་པོ་མཆོག་བོར་ནས་མདོ་སྡེ་གཞན་མི་སྒྲོག་པའི་ཤེས་རབ་ཅན། གང་དུ་སངས་རྒྱས་རྟག་པ་དེ་བཞིན་གཤེགས་པའི་སྙིང་པོ་ཡོད་དོ། །ཞེས་བསྟན་པ་གཞན་ཡང་སྒྲོག་ཅིང་<line/>
མི་སྤོང་བ། བརྟན་པ། འཇིག་ཚོགས་ལ་ལྟ་བས་སྟོང་པས་སྟོང་པ་ཉིད་མ་ཡིན་གྱི། འདུས་བྱས་ཐམས་ཅད་རང་བཞིན་གྱིས་སྟོང་པ་ཐེར་ཟུག་མཆོག་གི་གཞི་དེ་འདོད་པ་དེ་ལྟ་བུ་<line/>
</page>
<page index="18" id="149B">ལ་སོགས་པའི་ཡོན་ཏན་ལ་བརྟེན་པ་དག་སྟེ། ཡོན་ཏན་ལྷག་པ་ནི། བསམ་གྱིས་མི་ཁྱབ་བོ། །འོད་སྲུང༌། དེ་ལྟ་བས་ན། ཁྱོད་ཀྱིས་ལན་གཉིས་ལན་གསུམ་དུའང་འཁོར་སོལ་ཅིག །<line/>
དེ་ནས་གནས་བརྟན་འོད་སྲུང་ཆེན་པོས་ལན་གཉིས་ལན་གསུམ་གྱི་བར་དུ་ཡང་བལྟས་ཤིང་བརྟགས་ཏེ་བསལ་ན། སྦུན་པ་ལྟ་བུའི་སྐྱེས་བུ་ལྷག་མའི་འཁོར་དག་ཡོད་པར་འགྱུར་རོ། །<line/>
ཡང་ལན་གསུམ་གྱི་བར་དུ་བསལ་བས་བསལ་བ་ན་སྐྱེས་བུ་སྦུན་པ་ལྟ་བུ་མ་ཡིན་པ་ཤ་སྟག་ཏུ་གྱུར་པ། དེ་ནས་བཅོམ་ལྡན་འདས་ཀྱིས་ཡང་གནས་བརྟན་འོད་སྲུང་ཆེན་པོ་ལ་བཀའ་<line/>
སྩལ་པ༑ འོད་སྲུང༌། ད་འཁོར་འདི་དག་དག་བ་སྙིང་པོར་གྱུར་པ་ཡིན་མོད། ཡང་བཅོམ་ལྡན་འདས་ཀྱིས་བཀའ་སྩལ་པ། འོད་སྲུང༌། འཁོར་འདིར་ལེགས་པར་སྦྱངས་པ་ལེགས་སོ་<line/>
ལེགས་སོ། །གསོལ་པ། བཅོམ་ལྡན་འདས། ཇི་ལྟར་འཁོར་ཡོངས་སུ་སྦྱངས་པ་ལགས། སྟོན་ཀའི་ཟླ་བ་ཉ་བ་ལ་རྣམ་པར་དག་པ་བཞིན་ནོ། །འོད་སྲུང༌། འདི་ལྟ་སྟེ། དཔེར་ན། རྩིས་<line/>
མཁན་ནམ། རྩིས་མཁན་གྱི་སློབ་མས་སྔོན་གྱི་སྡོམ་པས་བསྡམས་པ་ལ་འགོད་པའི་ཆས་འཕྲིན་ལྷག་མ་གང་ཡིན་པ་དེ་འདུག་པ་ཇི་ལྟ་བ་དེ་བཞིན་དུ་འཁོར་ལྷགས་པ་གང་ཡིན་པ་<line/>
འདི་དག་ཐམས་ཅད་ཅེས་བྱ་བ་ནས་གྲངས་མེད་པ་དཔག་ཏུ་མེད་པ་ཞེས་བྱ་བའི་བར་སྔ་མ་བཞིན་ནོ། །འོད་སྲུང༌། དེ་དག་ལས་བྱེ་བ་བརྒྱ་སྟོང་གི་ཆའི་ཆ་གང་དག་ཡིན་པ་ནི། མི་མཆོག་<line/>
</page>
<page index="19" id="150A">༄༅། །བག་ཚ་བ་མེད་པའི་འཁོར་འདུག་པ་འདི་དག་ཡིན་གྱི། འོད་སྲུང༌། ད་ཡང་ཁྱོད་ཀྱིས་འཁོར་རྣམས་ལ་གྲོགས་པོ་དག །ཅི་ཁྱེད་ཅག་རྔ་བོ་ཆེ་ཆེན་པོ་ཞེས་བྱ་<line/>
བའི་མདོ་ཆེན་པོ་ཡངས་པ་ཐེག་པ་གཅིག་པ་འདི་ལྟ་སྟེ། ཐེག་པ་ཆེན་པོ་དད་པར་དཀའ་བ། ཡིད་ཆེས་པར་དཀའ་བ་འདི་མཉན་པར་ནུས་སམ་ཞེས་དྲིས་ཤིག །འོད་སྲུང༌། དེ་བཞིན་དུ་<line/>
ཁྱོད་ཀྱིས་ལན་གཉིས་ལན་གསུམ་དུའང་འཁོར་རྣམས་ལ་དྲིས་ཤིག །བཅོམ་ལྡན་འདས། ལེགས་སོ། །ཞེས་གསོལ་ནས་དེ་ནས་གནས་བརྟན་འོད་སྲུང་ཆེན་པོ་སྟན་ལས་ལངས་ཏེ་བླ་གོས་<line/>
ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ཀྱི་ཞབས་ལ་སྤྱི་བོས་ཕྱག་བཙལ་ནས་ལངས་ཏེ་ལན་གསུམ་དུ་བསྐོར་བ་བྱས་ནས་<line/>
འཁོར་མང་པོ་དེ་ལ་སྨྲས་པ། ཤེས་ལྡན་དག །ཅི་རྔ་བོ་ཆེ་ཆེན་པོ་ཞེས་བྱ་བའི་མདོ་ཉན་པའི་འོས་ཡིན་ནམ། དེ་བཞིན་གཤེགས་པའི་ཐེག་པ་ཆེན་པོ་གཅིག་པ་འདི་ལྟ་སྟེ།<line/>
ཐེག་པ་ཆེན་པོ་ཉན་ཐོས་དང༌། རང་སངས་རྒྱས་ཐམས་ཅད་ཀྱི་ཡུལ་ལས་འདས་པ་དེ་ཁྱོད་ལ་སྟོན་པར་འགྱུར་རོ། །དེ་བཞིན་དུ་གནས་བརྟན་འོད་སྲུང་ཆེན་པོས་ལན་གཉིས་ལན་<line/>
གསུམ་དུའང་སྐུལ་བ་བསྐུལ་བ་དང༌། དེ་རྣམས་ཀྱིས་སྨྲས་པ། བཙུན་པ་འོད་སྲུང༌། བདག་ཅག་དམ་པའི་ཆོས་མཉན་པའི་ཆེད་དུ་མཆིས་ལགས་པས་ཉན་པར་འཚལ་གྱི།<line/>
</page>
<page index="20" id="150B">བཙུན་པ་འོད་སྲུང༌། དེ་བཞིན་གཤེགས་པ་བདག་ཅག་ལ་ཐུགས་བརྩེ་བར་ཉེ་བར་བཟུང་སྟེ་མདོ་ཆེན་པོ་ལེགས་པར་བསྒྲགས་པ་མཛད་དུ་གསོལ། འོད་སྲུང་ཆེན་པོས་སྨྲས་པ། ཇི་ལྟར་<line/>
ཡིད་ཆེས་པར་འགྱུར། དེ་དག་གིས་སྨྲས་པ། བཙུན་པ་འོད་སྲུང༌། དཔེར་ན། སྐྱེས་བུ་བཙས་ནས་ལོ་ཉི་ཤུ་ལོན་པ་ཞིག་ལ་བུ་ལོ་བརྒྱ་ལོན་པ་དག་ཡོད་དོ། །ཞེས་སྨྲས་པ་ལ། གལ་ཏེ་<line/>
དེ་བཞིན་གཤེགས་པ་དེ་ཁོ་ན་བཞིན་དུ་གསུང་ན། བདག་ཅག་གིས་ཀྱང་དེ་བཞིན་དུ་ཡིད་ཆེས་པར་བགྱི་ལགས་ན། བཙུན་པ་འོད་སྲུང༌། དམ་པའི་ཆོས་མཉན་པ་ལྟ་སྨོས་ཀྱང་ཅི་<line/>
འཚལ༑ དེ་ཅིའི་སླད་དུ་ཞེ་ན། དེ་བཞིན་གཤེགས་པ་ནི། ཅི་གསུང་བ་དེ་བཞིན་དུ་མཛད་པ། དེ་བཞིན་གཤེགས་པ་ནི། ཀུན་ནས་སྤྱན་མངའ་བ། དེ་བཞིན་གཤེགས་པ་ནི། སངས་<line/>
རྒྱས་ཀྱི་སྤྱན་གྱིས་གཟིགས་པ་ཡིན་ནོ། །བཙུན་པ་འོད་སྲུང༌། གཞན་ཡང་བདག་ཅག་ནི། དེ་བཞིན་གཤེགས་པས་མཁྱེན་ཏོ། །སྨྲས་པ། ཤེས་ལྡན་དག །ཁྱེད་ཅག་ནི། རྔ་བོ་ཆེ་ཆེན་<line/>
པོའི་མདོ་ཆེན་པོ་མཉན་པ་དང༌། བཀླག་པ་དང༌། གཟུང་བ་དང༌། བསྟན་པའི་འོས་ཡིན་ནོ། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང༌། འདི་ནི། ཇི་ལྟར་སྐྱེས་བུ་བཙས་<line/>
ནས་ལོ་ཉི་ཤུ་ལོན་པའི་བུ་ལོ་བརྒྱ་ལོན་པ་དག་ལྟར་རྔ་བོ་ཆེ་ཆེན་པོའི་མདོ་འདིའང་དེ་དང་འདྲའོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་ཡོངས་སུ་མྱ་ངན་ལས་འདས་བཞིན་<line/>
</page>
<page index="21" id="151A">༄༅། །དུ་ད་དུང་གནས་སོ། །ཞེས་བྱ་བ་དང༌། བདག་ཡོད་པ་མ་ཡིན་ཞིང་བདག་གི་ཡོད་པ་མ་ཡིན་པ་དག་ལའང་བདག་ཅེས་བྱ་བས་སོ། །དེ་དག་གིས་གསོལ་པ།<line/>
དེ་ནི༑ བཅོམ་ལྡན་འདས་ཁོ་ནས་མཁྱེན་པས་བཅོམ་ལྡན་འདས་ཀྱིས་ཇི་སྐད་གསུངས་པ་དེ་བཞིན་དུ་གཟུང་བར་བགྱི་ལགས་སོ། །འོད་སྲུང་གིས་གསོལ་པ། བཅོམ་ལྡན་འདས། དེ་<line/>
བཞིན་གཤེགས་པས་ད་ནི། རྔ་བོ་ཆེ་ཆེན་པོའི་མདོ་ཆེན་པོ་བཤད་དུ་གསོལ། བཅོམ་ལྡན་འདས་ཀྱིས་ཆོས་ཀྱི་རྔ་བོ་ཆེ་བརྡུང་དུ་གསོལ། བཅོམ་ལྡན་འདས་ཀྱིས་ཆོས་ཀྱི་དུང་འབུད་དུ་<line/>
གསོལ༑ བཀའ་སྩལ་པ། འོད་སྲུང༌། ལེགས་སོ། །ལེགས་སོ། །འོད་སྲུང༌། ད་ནི། ཁྱོད་རྔ་བོ་ཆེ་ཆེན་པོའི་མདོ་ཆེན་པོ་ཉོན་ཅིག །གསོལ་པ། བཅོམ་ལྡན་འདས། བདག་ཅག་<line/>
གིས་མཉན་པར་བགྱི་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས། གལ་ཏེ་བདག་གི་སྤྱོད་ཡུལ་དུ་མ་གྱུར་ཀྱང་དེ་བཞིན་གཤེགས་པས་བདག་རྔ་བོ་ཆེ་ཆེན་པོའི་སླད་དུ་<line/>
བདག་ལ་གུས་པར་མཛད་ལགས་པས་སོ། །ཡང་གསོལ་པ། ཇི་ལྟར་ལགས་ཤེ་ན། བཅོམ་ལྡན་འདས་ཀྱིས་བདག་ལ་འདི་སྐད་ཅེས་འོད་སྲུང༌། ཁྱོད་ང་དང་ལྷན་ཅིག་འདུག་གི །<line/>
ཚུར་ཤོག་ཅེས་གསུངས་ཏེ། བཅོམ་ལྡན་འདས། བདག་ནི། དོན་དེའི་སླད་དུ་བགྱི་བ་གཟོ་བར་བགྱིས་པ་ཚོར་བར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། འོད་<line/>
</page>
<page index="22" id="151B">སྲུང༌། ལེགས་སོ། །ལེགས་སོ། །ངས་ཀྱང་དོན་འདིའི་ཕྱིར་གསུངས་སོ། །འོད་སྲུང༌། དཔེར་ན། རྒྱལ་པོ་གསལ་རྒྱལ་གྱིས་གླང་པོ་ཆེ་དང༌། རྟ་དང༌། དམག་མི་རྣམས་ཁ་ཟས་དང༌། བཟའ་<line/>
བ་དང༌། བཏུང་བ་དང༌། བལྡག་པ་ལ་སོགས་པས་གསོར་འཇུག་གོ །དེ་ཅིའི་ཕྱིར་ཞེ་ན། གང་གི་ཚེ་བདག་རྔ་བོ་ཆེ་དང༌། རྫ་རྔ་དང༌། དུང་གི་སྒྲ་ཤིན་ཏུ་ཆེན་པོ་འབྱིན་པ་དང༌། གདུགས་དང་<line/>
རྒྱལ་མཚན་དང༌། བ་དན་དག་སྒྲེང་བ་དང༌། གང་གི་ཚེ་ཕ་རོལ་གྱི་དཔུང་གི་ཚོགས་ཆེན་པོ་ཉེ་བར་གནས་པར་གྱུར་པ་དེའི་ཚེ་བདག་གིས་གསོར་གཅུག་པའི་ཕན་ཡོན་རྗེས་སུ་དྲན་ནས་<line/>
ཕ་རོལ་གྱི་དམག་ཚོགས་དང་ལྷན་ཅིག་གཡུལ་འགྱེད་པར་འགྱུར་ཞིང་དེའི་ཚེ་སེམས་ཅན་རྣམས་ལའང་ཕན་པ་བྱེད་པར་འགྱུར། བདག་གི་བཀའ་ལའང་ཕན་པ་བྱེད་པར་འགྱུར་རོ་<line/>
སྙམ་སྟེ༑ དེ་དག་ཀྱང་དེ་བཞིན་དུ་འགྱུར་རོ། །འོད་སྲུང༌། དེ་བཞིན་དུ་ང་ཡོངས་སུ་མྱ་ངན་ལས་འདས་ནའང་ཁྱོད་ཀྱིས་རྔ་བོ་ཆེ་ཆེན་པོའི་མདོ་འདི་འབྱིན་པར་འགྱུར་རོ། །ཞེས་ངས་<line/>
ཁྱོད་ལ་སྟན་གྱི་ཕྱེད་བསྟབ་པ་ཡིན་གྱི། ངེས་པ་ཁོ་ནར་དེ་བཞིན་དུ་གྱིས་ཤིག །གསོལ་པ། བཅོམ་ལྡན་འདས། བདག་ནི། ཁྱོད་ཀྱི་ཐུགས་ལས་སྐྱེས་པའི་སྲས་ཀྱི་ཐུ་བོར་གཞག་<line/>
པའི་རིགས་ལགས་སོ། །བཀའ་སྩལ་པ། འོད་སྲུང༌། དཔེར་ན། ཀོ་ས་ལའི་རྒྱལ་པོ་གསལ་རྒྱལ་རང་གི་བུ་རྣམས་ལ་འདི་དག་ནི། མ་འོངས་པའི་དུས་ན་བདག་གི་རིགས་འཚོ་བར་<line/>
</page>
<page index="23" id="152A">༄༅། །འགྱུར་རོ། །ཞེས་བསྟན་བཅོས་སྣ་ཚོགས་དང༌། བཟོའི་གནས་རྣམས་ལ་སྦྱོང་བར་བྱེད་པ་དེ་བཞིན་དུ་འོད་སྲུང༌། ཁྱོད་ཀྱང་ང་འདས་ནས་མདོ་འདི་འབྱིན་པར་<line/>
འགྱུར་རོ། །འོད་སྲུང༌། དཔེར་ན། ཀོ་ས་ལའི་རྒྱལ་པོ་གསལ་རྒྱལ་རྒྱལ་པོ་མང་པོས་བསྔོས་ནས་དེ་རྣམས་དང་ལྷན་ཅིག་གཡུལ་འགྱེད་པ་དེ་དང་དེའི་དུས་ཀྱི་དམག་མི་གླང་པོ་ཆེ་<line/>
པ་དང༌། རྟ་པ་དང༌། དཔུང་བུ་ཆུང་གང་དག་ཡིན་པ་ལས། གོ་ཆ་བཟང་པོ་བགོས་ཤིང་རྔ་བོ་ཆེ་ཆེན་པོ་དང༌། དུང་གི་སྒྲ་ཐོས་ན་མི་དངང་མི་སྐྲག་ཅིང་བྲེད་པར་མི་འགྱུར་བ་གང་ཡིན་པ་<line/>
དེ་དག་ལ་ནི། རྒྱལ་པོས་བཟའ་བ་དང༌། བཅའ་བ་དང༌། ཟས་དང༌། སྐོམ་དང༌། གོས་དང༌། རྒྱན་དང༌། ལྷབ་ལྷུབ་དང༌། ཆས་དག་སྦྱིན་པར་བྱེད་དོ། །དེ་ལས་གཞན་པ་གཡུལ་<line/>
ངོར་ཞུགས་ནས་གཡུལ་འགྱེད་པའི་དམག་མི་གང་ཡིན་པ་དེ་དག་ལ་ནི། གསེར་དང༌། ནོར་བུ་དང༌། མུ་ཏིག་ལ་སོགས་པ་དང༌། གྲོང་རྡལ་དང༌། ཡུལ་རྣམས་སྦྱིན་པར་བྱེད་དོ། །<line/>
དེ་ན་སྐྱེས་བུ་དཔའ་བོ་སྡེ་དང་བཅས་པར་ཕྱིར་མི་ལྡོག་པ། གླང་པོ་ཆེ་བ་དང༌། རྟ་པ་དང༌། ཤིང་རྟ་པ་དང་ལྡན་པས་དགྲའི་དཔུང་ཕམ་པར་བྱེད་པ་གང་ཡིན་པ་དེ་དག་ནི། རྒྱལ་པོ་རང་<line/>
གིས་རིག་པར་བྱས་ནས་རྒྱལ་ཚབ་ཏུ་དབང་བསྐུར་བའི་ཅོད་པ་ན་བཅིང་བར་བྱེད་དོ། །འོད་སྲུང༌། དེ་བཞིན་དུ་ངའི་ཉན་ཐོས་དགེ་སློང་དང༌། དགེ་སློང་མ་དང༌། དགེ་བསྙེན་དང༌།<line/>
</page>
<page index="24" id="152B">དགེ་བསྙེན་མ་བསླབ་པ་ལེགས་པར་ཇི་ལྟར་བཅས་པ་ལ་ལེགས་པར་བསླབ་པ་གང་ཡིན་པ་དེ་དག་དང༌། སོ་སོར་ཐར་པའི་སྡོམ་པས་བསྡམས་པ་དང༌། འདུལ་བའི་ཆོ་ག་དང༌། སྤྱོད་ཡུལ་ལ་<line/>
གནས་པ་དེ་དག་ལ་ནི། དེ་བཞིན་གཤེགས་པས་ལྷ་དང་མིའི་བདེ་བ་སྦྱིན་པར་མཛད་དོ། །དེ་ལས་གཞན་པས་ཕུང་པོའི་བདུད་དང༌། ཉོན་མོངས་པའི་བདུད་དང༌། འཆི་བ་དག་གི་བདུད་<line/>
དང༌། ལྷའི་བུའི་བདུད་ཕམ་པར་བྱེད་པ་གང་ཡིན་པ་དེ་དག་ལ་ནི། དེ་བཞིན་གཤེགས་པས་འཕགས་པའི་བདེན་པ་བཞིའི་རྣམ་པར་གྲོལ་བའི་ཅོད་པ་ན་འཆིང་བར་མཛད་དོ། །དེ་ལས་<line/>
གཞན་པའི་རྒྱ་ཆེན་པོ་ལ་ལྷག་པར་མོས་པ་དེ་བཞིན་གཤེགས་པའི་སྙིང་པོའི་ཆེ་བའི་བདག་ཉིད་རྟག་པ་དང༌། བརྟན་པ་དང༌། ཞི་བ་དང༌། ཐེར་ཟུག་པ་འདོད་པའི་སེམས་ཅན་གང་ཡིན་<line/>
པ་དེ་དག་ལ་ནི། དེ་བཞིན་གཤེགས་པས་རྣམ་པ་ཐམས་ཅད་ཀྱི་མཆོག་དང་ལྡན་པ་ཐམས་ཅད་མཁྱེན་པའི་ཡེ་ཤེས་ཐེག་པ་ཆེན་པོ་དབང་བསྐུར་བའི་ཅོད་པན་འཆིང་བར་མཛད་དོ། །<line/>
འོད་སྲུང༌། དེ་བཞིན་དུ་ཁྱོད་ཀྱང་དེ་རིང་ཐེག་པ་ཆེན་པོའི་དབང་བསྐུར་བའི་ཅོད་པན་བཅིངས་ཏེ་སངས་རྒྱས་བརྒྱ་སྟོང་ཕྲག་མང་པོའི་སྤྱན་སྔ་ནས་རྔ་བོ་ཆེ་ཆེན་པོའི་མདོ་འདི་འབྱིན་པར་<line/>
འགྱུར་རོ། །དེ་ལྟ་བས་ན། འོད་སྲུང༌། ཁྱོད་ཀྱིས་ཀྱང་ད་ནི། ང་འདས་ནས་མདོ་འདི་དབྱུང་བའི་རིགས་སོ། །གསོལ་པ། བཅོམ་ལྡན་འདས། རེ་ཞིག་བདག་གིས་རིགས་པར་ལྷ་རྔོ་མི་<line/>
</page>
<page index="25" id="153A">༄༅། །ཐོགས་ཀྱང་བཅོམ་ལྡན་འདས། རེ་ཞིག་དེ་བཞིན་གཤེགས་པ་ཡོངས་སུ་མྱ་ངན་ལས་འདས་སམ་བཞུགས་ཀྱང་བདག་གིས་ཕྱུང་ནས་བསྟན་པར་<line/>
བགྱི་ལགས་སོ། །བཀའ་སྩལ་པ། འོད་སྲུང༌། ལེགས་སོ། །ད་ནི། དེ་བཞིན་གཤེགས་པས་རྔ་བོ་ཆེ་ཆེན་པོ་ཞེས་བྱ་བའི་མདོ་ཆེན་པོ་བཤད་པ་བརྩམ་མོ། །དེ་ནས་ནམ་མཁའ་<line/>
ལས་ལྷའི་ཚོགས་དང༌། འབྲུག་གི་ཚོགས་ཀྱིས་ལེགས་སོ། །ཞེས་བྱ་བ་བྱིན་ཏེ། འོད་སྲུང༌། ལེགས་སོ། །ལེགས་སོ། །སེམས་ཅན་ཐམས་ཅད་ལ་ཕན་པ་དང༌། བདེ་བའི་<line/>
ཕྱིར་ད་ནི། ལྷ་རྣམས་དང༌། འབྲུག་གི་ཚོགས་རྣམས་ཀྱང་མེ་ཏོག་གི་ཆར་འབེབས་ཤིང་བདུད་རྩིའི་ཆུས་གང་བའི་ཕྱེ་མའི་ཆར་གྱི་རྒྱུན་ཆེན་པོའང་འབེབས་སོ། །འོད་སྲུང༌།<line/>
ཁྱོད་བཅོམ་ལྡན་འདས་ཀྱི་ཞལ་དང་ཐུགས་ལས་སྐྱེས་པ་སྟེ། དེ་བཞིན་གཤེགས་པའི་སྲས་ཀྱི་ཐུ་བོར་འོས་སོ། །དེ་ནས་ལྷའི་ཚོགས་དང༌། འབྲུག་གི་ཚོགས་ཀྱིས་སྐད་<line/>
མཐུན་པར་ཚིགས་སུ་བཅད་པ་འདི་སྨྲས་སོ། །མཉན་ཡོད་གྲོང་ཁྱེར་དག་ཏུ་རྔ་ཆེན་དང༌། །ཤིན་ཏུ་རྔ་ཆེན་དུང་རྣམས་སྒྲོག་པ་ན། །མགོན་པོ་ཆོས་ཀྱི་རྗེ་ཡིས་རྒྱལ་བྱེད་ཀྱི། །ཚལ་<line/>
དུ་ཆོས་ཀྱི་རྔ་ཆེན་སྒྲོག་པར་མཛད། །འོད་སྲུང་ཁྱོད་ཀྱིས་ཆོས་རྔ་བརྡུང་བར་གྱིས། །ཆོས་ཀྱི་རྒྱལ་པོ་དག་གིས་གསུངས་པའི་མདོ། །ཞུ་བའི་དབྱུག་གུས་ཆོས་རྔ་ཆེ་བརྡུངས་ན། །<line/>
</page>
<page index="26" id="153B">ལྷའི་ལྷས་ཆོས་མང་ཐེ་ཚོམ་གཅོད་པར་མཛད། །རྔ་བོ་ཆེ་ཆེན་པོའི་མདོ་ཆེན་པོ་ལས། འོད་སྲུང་འོངས་པ་ཞེས་བྱ་བའི་ལེའུའོ།། །།དེ་ནས་བཅོམ་ལྡན་འདས་ཀྱིས་གནས་བརྟན་<line/>
འོད་སྲུང་ཆེན་པོ་ལ་འདི་སྐད་ཅེས་བཀའ་སྩལ་ཏོ། །འོད་སྲུང༌། ངས་སྔར་མདོ་འདི་ལས་གོང་ནས་གོང་དུ་དགེ་སློང་ཡངས་པ་ལ་དད་པའི་ཡིད་ཅན་ཞེས་བྱ་བ་ཞིག་ཡོད་ཅེས་བཤད་པ་དགེ་<line/>
སློང་དེའི་མིང་དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མའམ། སེམས་ཅན་གང་དག་གིས་ཐོས་པའི་སེམས་ཅན་དེ་དག་ཐམས་ཅད་ཀྱི་འདོད་ཆགས་དང༌། ཞེ་<line/>
སྡང་དང༌། གཏི་མུག་གི་ཟུག་རྔུ་རྣམས་འབྱུང་བར་འགྱུར་རོ། །དེ་ཅིའི་ཕྱིར་ཞེ་ན། འོད་སྲུང༌། འདི་ལྟ་སྟེ། དཔེར་ན། ཀོ་ས་ལའི་རྒྱལ་པོ་གསལ་རྒྱལ་ལ་འཚོ་བྱེད་ཀྱི་བུ་སྨན་མཆོག་ཅེས་<line/>
བྱ་བ་ཡོད་དེ། དེ་གང་གི་ཚེ་རྒྱལ་པོ་གསལ་རྒྱལ་ཕ་རོལ་གྱི་དམག་ཚོགས་དང་ལྷན་ཅིག་གཡུལ་འགྱེད་པར་འགྱུར་ལ། དེ་ནས་རྒྱལ་པོས་གཡུལ་གཤོམ་པ་ན་སྨན་པ་སྨན་མཆོག་བཀུག་<line/>
སྟེ་བཀུག་ནས་འདི་སྐད་ཅེས། ཀྱེ་སྨན་པ། སྨན་གང་གིས་སེམས་ཅན་གང་དང་གང་དག་ཟུག་རྔུས་ཟུག་པར་གྱུར་པའི་སེམས་ཅན་དེ་དང་དེ་དག་ཇི་ལྟ་ཇི་ལྟར་ཟུག་རྔུ་འབྱུང་བར་འགྱུར་<line/>
བ་དེ་ལྟ་བུའི་སྨན་ད་སྦྱོར་ལ་མྱུར་དུ་ཁྱེར་ཏེ་ཤོག་ཅིག །དེ་ནས་སྨན་པ་སྨན་མཆོག་དེས་སྨན་གྱི་རྒྱལ་པོ་དུག་སྨན་རྟོལ་བ་ཞེས་བྱ་བ་ཁྱེར་ནས་རྒྱལ་པོ་ཆེན་པོ་གཡུལ་ངོར་འཇུག་པའི་<line/>
</page>
<page index="27" id="154A">༄༅། །རྔ་བོ་ཆེ་ལ་སྨན་དེ་བྱུགས་ཤིང་བདུགས་ཏེ་བརྡུངས་སོ། །བྱུགས་ཤིང་བདུགས་ཏེ་བརྡུངས་མ་ཐག་ཏུ་སེམས་ཅན་ཟུག་རྔུས་ཟུག་པར་གྱུར་པ་གང་དག་ཡིན་<line/>
པ་དེ་དག་གིས་སྒྲ་དཔག་ཚད་དམ། དཔག་ཚད་གཉིས་སུ་ཐོས་ནས་ཐོས་པ་ཙམ་གྱིས་སེམས་ཅན་དེ་དང་དེ་དག་ཐམས་ཅད་ཀྱི་ཟུག་རྔུ་རྣམས་དབྱུང་བར་འགྱུར། ཟུག་རྔུ་<line/>
རྣམས་བསལ་པར་འགྱུར་རོ། །འོད་སྲུང༌། དེ་བཞིན་དུ་དགེ་སློང་ཡངས་པ་ལ་དད་པའི་ཡིད་ཅན་དེའི་མིང་ཐོས་པའི་སེམས་ཅན་གང་དག་ཡིན་པ་དེ་དག་ཐམས་ཅད་ཀྱི་འདོད་ཆགས་<line/>
དང༌། ཞེ་སྡང་དང༌། གཏི་མུག་གི་ཟུག་རྔུ་རྣམས་འཕྱུང་བར་འགྱུར་རོ། །དེ་ཅིའི་ཕྱིར་ཞེ་ན། དེས་ངའི་བསྟན་པ་ལ་མདོ་འདི་ཕྱུང་ཞིང་རྒྱས་པར་བྱས་ཏེ། དེ་བས་ན། ཆོས་དང་ལྡན་<line/>
པ་མངོན་སུམ་དུ་བྱས་པ་དེའི་མཐུའོ། །འོད་སྲུང་ལྟོས། རེ་ཞིག་རྒྱལ་པོའི་རྔ་བོ་ཆེ་སེམས་མེད་པ་ཕལ་པ་དེའང་སེམས་དང་བཅས་པས་སྨན་གྱིས་བྱུགས་ཤིང་བདུགས་ཏེ་<line/>
བརྡུངས་མ་ཐག་ཏུ་སེམས་ཅན་རྣམས་ལ་ཕན་པ་སྐྱེད་པར་བྱེད་ན། བྱང་ཆུབ་སེམས་དཔའ་སེམས་དཔའ་ཆེན་པོ་ཡངས་པ་ལ་དད་པའི་ཡིད་ཅན་གྱི་མིང་ཐོས་པས་སེམས་ཅན་<line/>
རྣམས་ཀྱི་ཉོན་མོངས་པ་རྣམ་པ་གསུམ་འབྲལ་བར་འགྱུར་བ་ལྟ་སྨོས་ཀྱང་ཅི་དགོས། གལ་ཏེ་དེ་ལྟར་རེ་ཞིག་བྱང་ཆུབ་སེམས་དཔའི་མིང་ཐོས་པས་སེམས་ཅན་རྣམས་ཀྱི་<line/>
</page>
<page index="28" id="154B">འདོད་ཆགས་དང༌། ཞེ་སྡང་དང༌། གཏི་མུག་གི་ཟུག་རྔུ་རྣམས་འབྲལ་བར་འགྱུར་ན། བཅོམ་ལྡན་འདས་ཤཱཀྱ་ཐུབ་པ་ལ་ཕྱག་འཚལ་ལོ། །ཞེས་སངས་རྒྱས་བཅོམ་ལྡན་འདས་<line/>
རྣམས་ཀྱི་མཚན་བརྗོད་པའམ། ཡོན་ཏན་ཡོངས་སུ་བསྒྲགས་པ་ལྟ་སྨོས་ཀྱང་ཅི་དགོས། གལ་ཏེ་དེ་ལྟར་བཅོམ་ལྡན་འདས་ཤཱཀྱ་ཐུབ་པའི་མཚན་ཙམ་གྱིས་སེམས་ཅན་རྣམས་<line/>
ཀྱི་འདོད་ཆགས་དང༌། ཞེ་སྡང་དང༌། གཏི་མུག་གི་ཟུག་རྔུ་རྣམས་འབྲལ་བར་འགྱུར་ན། སེམས་ཅན་ལ་ཕན་པ་སྟོན་པ་ཞིག་གིས་རྔ་བེ་ཆེ་ཆེན་པོའི་མདོ་འདི་ལས་འགྲེས་སམ།<line/>
ཚིགས་སུ་བཅད་པའམ། ཚིག་འགའ་ཙམ་མམ། མིང་ཙམ་བསྟན་པའམ། ལེའུ་སྟོན་ན། སེམས་ཅན་རྣམས་ཀྱི་འདོད་ཆགས་དང༌། ཞེ་སྡང་དང༌། གཏི་མུག་གི་ཟུག་རྔུ་རྣམས་<line/>
འབྲལ་བར་འགྱུར་བ་ལྟ་སྨོས་ཀྱང་ཅི་དགོས། དེ་ཅིའི་ཕྱིར་ཞེ་ན། ངས་དགེ་སློང་དང༌། །ཚུལ་ཁྲིམས་དང་ལྡན་པའི་སེམས་ཀྱིས་སྨོན་ལམ་འགྲུབ་བོ། ཞེས་བཤད་དེ། སྔོན་སྨོན་ལམ་<line/>
ལེགས་པར་སྦྱང་བ་བྱས་པའི་ཕྱིར་རོ། །འདི་ནི། སངས་རྒྱས་བཅོམ་ལྡན་འདས་ཐམས་ཅད་ཀྱི་ཆོས་ཉིད་ཡིན་ཏེ། འདི་ལྟ་སྟེ། རྔ་བོ་ཆེ་ཆེན་པོའི་མདོ་ཆེན་པོས་མ་བྱས་པ། མ་བྱུང་<line/>
བ༑ མ་འགགས་པའོ། །འོད་སྲུང༌། ཁྱོད་ཀྱང་དེ་ལྟ་བས་ན། མ་འོངས་པའི་དུས་ན་ང་དང་འདྲ་བར་འགྱུར་རོ། །དེ་ཅིའི་ཕྱིར་ཞེ་ན། ཁྱོད་ཀྱིའང་མིང་ཐོས་པའི་དགེ་སློང་ངམ། དགེ་<line/>
</page>
<page index="29" id="155A">༄༅། །སློང་མའམ། དགེ་བསྙེན་ནམ། དགེ་བསྙེན་མ་གང་ཡིན་པ་དེ་དག་དང༌། སེམས་ཅན་དེ་དག་ཐམས་ཅད་ཀྱི་འདོད་ཆགས་དང༌། ཞེ་སྡང་དང༌།<line/>
གཏི་མུག་གི་ཟུག་རྔུ་རྣམས་འབྲལ་བར་འགྱུར་རོ། །དེའི་ཕྱིར་འོད་སྲུང༌། ཁྱོད་ཀྱང་མདོ་འདི་ཞུས་ནས་ཡུན་རིང་པོར་འཇིག་རྟེན་དུ་འབྱིན་པར་འགྱུར་རོ། །གསོལ་པ། བཅོམ་ལྡན་<line/>
འདས་གལ་ཏེ་དེ་ལྟ་ལགས་ན། རྔ་བོ་ཆེ་ཆེན་པོའི་མདོ་ཆེན་པོ་དེ་ལས་ཕྱོགས་འགའ་ཙམ་ཞིག་བདག་ལ་ལེགས་པར་བཤད་དུ་གསོལ། འོད་སྲུང༌། དུས་ལ་བབ་ཀྱི། ཁྱོད་ང་<line/>
ལ་ཕྱོགས་འགའ་ཞིག་ཞུས་ཤིག །འོད་སྲུང་གིས་ལེགས་སོ། །ཞེས་གསོལ་ནས་ཞུ་བ་འདི་ཞུས་སོ། །བཅོམ་ལྡན་འདས། གང་ན་སྲིད་ཡོད་སྲིད་པ་དེར་སྡུག་བསྔལ། །གང་<line/>
ན་སྲིད་མེད་སྡུག་བསྔལ་མེད་པ་ཡི། །མྱ་ངན་འདས་པ་དེ་ནི་མཆོག་ཏུ་བདེ། །བདེ་སྡུག་སྤང་ཕྱིར་མྱ་ངན་འདས་མཆོག་འགྱུར། །སྲིད་པ་ཡོད་ན་བདེ་དང་སྡུག་བསྔལ་ཏེ། །སྲིད་<line/>
པ་མེད་ན་བདེ་དང་སྡུག་བསྔལ་མེད། །དེ་ཕྱིར་མྱ་ངན་འདས་ཐོབ་འདོད་པ་ཡིས། །རིགས་ཀྱི་བུ་ཡིས་སྲིད་འདོད་ཡོངས་སུ་གཅད། །ཅེས་བཀའ་སྩལ་པ་འདིའི་དོན་ཅི་ལགས།<line/>
འདིར་ཚིགས་སུ་བཅད་པས་ལེགས་པར་བཀའ་སྩལ་པ། སྲིད་པ་ཐམས་ཅད་མི་རྟག་མི་བརྟན་ལ། །ཐམས་ཅད་དུ་ཡང་སྙིང་པོ་མེད་པས་ན། །སྲིད་པ་གང་ཡིན་དེ་ནི་སྡུག་བསྔལ་<line/>
</page>
<page index="30" id="155B">ཏེ༑ ༑གང་ལ་སྲིད་མེད་དེ་ན་སྡུག་བསྔལ་མེད། །སྲིད་པ་ཡོད་པ་མིན་ན་སྡུག་བསྔལ་མེད། །འདི་ན་སྲིད་ཡོད་སྡུག་བསྔལ་འགྱུར་བས་ན། །སྲིད་ལ་མངོན་པར་དགའ་བར་མི་བྱ་ཞིང༌། །སྲིད་པ་རྣམས་<line/>
ལ་ཡིད་བརྟན་འགྲོ་མི་བྱ། །བཅོམ་ལྡན་སྲིད་དང་སྲིད་པ་མེད་པ་དང༌། ༑བདེ་དང་སྡུག་བསྔལ་འགྱུར་བ་ཡོད་པར་སྟོན། །དེ་སྐད་གསུངས་ནས་བཅོམ་ལྡན་འདས་ཀྱིས་གནས་བརྟན་འོད་<line/>
སྲུང་ཆེན་པོ་ལ་འདི་སྐད་ཅེས་བཀའ་སྩལ་ཏོ། །འོད་སྲུང༌། དེ་ལྟར་ཚིག་གི་དོན་འདི་ནི་བརྟན་པའི་ཚིག་གི་དོན་ཡིན་པས་རེ་ཞིག་འོད་སྲུང་ཁྱོད་ཀྱིས་མི་ཤེས་སོ། །སེམས་ཅན་ནི་ཕལ་<line/>
ཆེར་སྲིད་པ་གཅོད་པར་མི་བྱེད་དེ། སེམས་ཅན་རྣམས་ནི་འདུ་བྱེད་སྐུད་པས་བརྒྱུས། །སྲིད་མེད་མྱ་ངན་འདས་པ་མཆོག་ཏུ་བདེ། །འོད་སྲུང་གིས་གསོལ་པ། གང་གིས་མྱ་ངན་<line/>
འདས་ཐོབ་པ། །མྱ་ངན་འདས་པ་དེ་མི་གནས། །དེ་ལ་བདེ་བ་མིང་ཙམ་སྟེ། །མིས་ནི་མྱོང་བར་འགྱུར་མ་མཆིས། །བཅོམ་ལྡན་འདས་ཀྱིས་བཀའ་སྩལ་པ། ཐར་པ་བརྟན་པ་<line/>
མིང་ཙམ་ཡིན། །ཡོད་དང་མེད་དང་ཐེར་ཟུག་གཞི། ༑དེ་ལྟ་བས་ན། འདི་ནི་ཉན་ཐོས་དང༌། རང་སངས་རྒྱས་ཐམས་ཅད་ཀྱི་ཡུལ་མ་ཡིན་ཞིང་སྤྱོད་ཡུལ་མ་ཡིན་ནོ། །གསོལ་བ།<line/>
བཅོམ་ལྡན་འདས། ཇི་ལྟར་གཟུགས་ཀྱང་ལགས་ལ་ཐེར་ཟུག་ཀྱང་ལགས། བཅོམ་ལྡན་འདས་ཀྱིས་བཀའ་སྩལ་པ། འོད་སྲུང༌། དཔེར་ན་ལྷོ་ཕྱོགས་ཀྱི་ཡུལ་སྐྱེ་བོའི་བཅོམ་བརླག་ཅེས་བྱ་<line/>
</page>
<page index="31" id="156A">༄༅། །བ་ནས་སེམས་ཅན་གཞན་འགའ་ཞིག་འོངས་པར་གྱུར་ལ། མི་དེ་ལ་མི་འགའ་ཞིག་གིས་ཁྱོད་གང་ནས་འདིར་འོངས་ཞེས་དྲིས་པ་དང༌། དེ་ནས་དེས་སྨྲས་<line/>
པ༑ ཁོ་བོ་ནི། ལྷོ་ཕྱོགས་ཀྱི་བཅོམ་བརླག་ནས་འོངས་སོ། །མིས་ཡང་སྨྲས་པ། དེ་ཡུལ་གྱི་ཕྱོགས་གང་ན་ཡོད། དེ་ནས་མི་དེས་མཛུབ་མོས་ལྷོ་ཕྱོགས་ཀྱི་ལམ་གྱི་ནམ་མཁའ་<line/>
བསྟན་ན། འོད་སྲུང༌། མི་དེས་མི་དེ་ལ་ཇི་ག་ཡིད་ཆེས་བར་འགྱུར་རམ། དེ་ཅིའི་ཕྱིར་ཞེ་ན། སོང་ན་དེ་མཐོང་བར་འགྱུར་རོ། །འོད་སྲུང༌། དེ་བཞིན་དུ་ཁྱོད་ཀྱིས་མ་མཐོང་བར་དད་<line/>
པས་ཡིད་ཆེས་པར་གྱིས་ཤིག། །འཕགས་པ་རྔ་བོ་ཆེ་ཆེན་པོའི་ལེའུ། བམ་པོ་གཉིས་པ། དེ་ནས་བཅོམ་ལྡན་འདས་ཀྱིས་ཚིགས་སུ་བཅད་པ་འདི་བཀའ་སྩལ་ཏོ། །ཇི་<line/>
ལྟར་མཁའ་ལ་མཛུབ་མོས་སྟོན་པ་ལྟར། །དེ་བཞིན་ཐར་པ་མིང་ཙམ་གྱིས་བསྟན་ཏོ། །ཇི་ལྟར་ལྷོ་ཕྱོགས་བཅོམ་བརླག་མི་བཞིན་དུ། །དེ་བཞིན་ང་ཉིད་བརྟེན་པ་མེད་ནས་བྱོན། །<line/>
འོད་སྲུང་འདི་ལ་ཡང་དག་དོན་མཐོང་ན། །རྒྱུ་ནི་དགོས་པ་ཡོང་མེད་དེ། །མངོན་སུམ་མ་གྱུར་དོན་ལ་ནི། །རྒྱུ་དང་རྐྱེན་ཀྱང་དེ་བཞིན་ནོ། །འོད་སྲུང༌། དེ་ལྟ་བས་ན། སངས་རྒྱས་བཅོམ་<line/>
ལྡན་འདས་ཀྱིས་རྒྱུ་དུ་མས་ཐར་པའི་ཚིག་གི་དོན་ཉེ་བར་སྟོན་པར་མཛད་དོ། །བཀའ་སྩལ་པ། འོད་སྲུང༌། རྒྱུ་ཞེས་བྱ་བ་ཅི་ཡིན་པར་འདོད། གསོལ་པ། རྒྱུ་ནི། བྱེད་རྒྱུ་ཞེས་བགྱི་<line/>
</page>
<page index="32" id="156B">བ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྐྱེན་ཅེས་བྱ་བ་གང་གི་ཚིག་བླ་དྭགས་ཡིན། གསོལ་པ། བཅོམ་ལྡན་འདས། རྐྱེན་ཅེས་བགྱི་བ་དེ་ནི། རྟེན་ལགས་སོ། །<line/>
བཀའ་སྩལ་པ། འོད་སྲུང༌། རིགས་པའི་དཔེ་དང༌། རྒྱུ་དང་ཉེ་བར་སྦྱར་བ་དང༌། བྱེད་རྒྱུ་རྣམས་ཀྱིས་དེ་ཇི་ལྟ་བུ་ཡིན་པ་དེ་ཁོ་ན་དེ་བཞིན་དུ་གསལ་བར་སྟོན་ཅིག །གསོལ་པ། བཅོམ་<line/>
ལྡན་འདས། དཔེར་ན། ཕ་དང་མ་གཉིས་འདུས་པ་ལས་བུ་འབྱུང་བར་འགྱུར་ཏེ། དེ་ལ་མ་ནི། རྒྱུ་ལགས་སོ། །ཕ་ནི། རྐྱེན་ལགས་ཏེ། དེ་ལྟ་བས་ན། ཕ་དང་མ་གཉིས་ནི། བུའི་རྒྱུ་<line/>
དང་རྐྱེན་ལགས་སོ། །དེ་བཞིན་དུ་རྒྱུ་དང་རྐྱེན་གྱིས་ཆོས་སྐྱེ་བར་འགྱུར་ཏེ། འདི་ནི། གྲུབ་པ་ཞེས་བགྱིའོ། །གྲུབ་པ་ཞེས་བྱ་བ་ཅི་ཡིན། གྲུབ་པ་ཞེས་བགྱི་བ་ནི། འཇིག་རྟེན་གྱི་གྲགས་<line/>
པ་ལགས་སོ། །འཇིག་རྟེན་ཞེས་བྱ་བ་ཅི་ཡིན། འོད་སྲུང་གིས་གསོལ་པ། སེམས་ཅན་དང་ལྡན་པས་བཏགས་པ་གང་ལགས་པའོ། །སེམས་ཅན་ཞེས་བྱ་བ་ཅི་ཡིན། སེམས་ཅན་<line/>
ཞེས་བགྱི་བ་ནི། ཆོས་ཀྱི་བརྡར་བཏགས་པ་ལགས་སོ། །ཆོས་ཞེས་བྱ་བ་ཅི་ཡིན། གསོལ་པ། ཆོས་མ་ལགས་པའི་ཆོས་དང༌། ཆོས་ཀྱི་ཆོས་སོ། །ཆོས་དེ་དག་ཀྱང་རྣམ་པ་གཉེས་<line/>
སུ་བསྟན་ཏོ། །རྣམ་པ་གཉིས་གང་ལགས་ཤེ་ན། འདུས་བྱས་དང༌། འདུས་མ་བྱས་དང༌། གཟུགས་ཅན་དང༌། གཟུགས་ཅན་མ་ལགས་པ་སྟེ། དེ་ལས་མུ་གསུམ་པ་ནི། མ་<line/>
</page>
<page index="33" id="157A">༄༅། །མཆིས་པ་ལགས་སོ། །དེ་ལ་ཆོས་ཞེས་བྱ་བ་ཇི་ལྟ་བུ་ཡིན། གསོལ་པ། ཆོས་ཞེས་བགྱི་བ་ནི། གཟུགས་མ་མཆིས་པ་ལགས་སོ། །བཀའ་སྩལ་པ། ཆོས་མ་<line/>
ཡིན་པ་ཇི་ལྟ་བུ་ཡིན། ཆོས་མ་ལགས་པ་ཞེས་བགྱི་བ་དེའང་གཟུགས་མ་མཆིས་པ་ལགས་སོ། །བཀའ་སྩལ་པ། གལ་ཏེ་ཆོས་དང་ཆོས་མ་ཡིན་པ་གཟུགས་མེད་ཅིང་མཚན་མ་<line/>
མེད་པ་ཡིན་ན། དེ་ལ་ཆོས་ནི། གང༌། ཆོས་མ་ཡིན་པ་ནི། གང༌། གསོལ་པ། ཆོས་ཞེས་བགྱི་བ་ནི། མྱ་ངན་ལས་འདས་པ་ཞེས་བགྱི་བ་ལགས་སོ། །ཆོས་མ་ལགས་པ་ཞེས་<line/>
བགྱི་བ་ནི། སྲེད་པ་ཞེས་བགྱི་བ་ལགས་སོ། །བཀའ་སྩལ་པ། གལ་ཏེ་དེ་ལྟར་ཆོས་དང་ཆོས་མ་ཡིན་པ་གཟུགས་མེད་ཅིང་མཚན་ཉིད་མེད་པ་ཡིན་ན། སངས་རྒྱས་རྣམས་ཀྱིས་ཇི་<line/>
ལྟར་ཅི་ཞིག་མཚན་མ་གང་གིས་འདི་ནི། ཆོས་ཡིན་ནོ། །ཞེས་རྣམ་པར་མཁྱེན་པར་འགྱུར། གསོལ་པ། སེམས་ཅན་རྣམས་འཁོར་བར་སྐྱེས་ནས་དགེ་བའི་བསོད་ནམས་དང༌།<line/>
དགེ་བའི་རྩ་བ་རྣམ་པ་སྣ་ཚོགས་ལ་བསྟེན་པ་ན་དེའི་ཚུལ་འདི་དང༌། དེ་དེ་ལྟར་ཆོས་མངོན་དུ་ཡང་དག་པར་སྤྱད་པས་དགེ་བའི་མཚན་ཉིད་ཐམས་ཅད་ཀུན་ཏུ་སྐྱེ་བར་འགྱུར་བ་སྟེ།<line/>
དེ་ལྟར་ཆོས་མངོན་དུ་ཡང་དག་པར་སྤྱོད་པ་གང་ལགས་པ་དེ་ལྟ་བུའི་སེམས་ཅན་དེ་དག་ནི། ཆོས་ལགས་སོ། །སེམས་ཅན་རྣམས་འཁོར་བར་སྐྱེས་ནས་བསོད་ནམས་མ་ལགས།<line/>
</page>
<page index="34" id="157B">པ༑ སྡིག་པའི་ལས་རྣམ་པ་སྣ་ཚོགས་ཀུན་ཏུ་སྤྱོད་ཅིང་ཆོས་མ་ལགས་པ་ཀུན་སྤྱོད་པ། དེ་ཁོ་ན་ལ་སྡིག་པ་མི་དགེ་བའི་མཚན་ཉིད་དེ་དག་ཐམས་ཅད་སྐྱེ་བར་འགྱུར་ཏེ། དེ་ལྟར་ཆོས་མ་<line/>
ལགས་པ་ཀུན་ཏུ་སྤྱོད་པ་གང་ལགས་པ་དེ་ལྟ་བུའི་སེམས་ཅན་དེ་ནི། ཆོས་མ་ལགས་པ་ལགས་སོ། །དེ་ལ་སེམས་ཅན་ཞེས་བགྱི་བ་ནི། ནང་གི་སའི་ཁམས་དང༌། ཆུའི་ཁམས་དང༌།<line/>
མེའི་ཁམས་དང༌། རླུང་གི་ཁམས་ཏེ། ཁམས་བཞིས་ཡང་དག་པར་བསྡུས་ཤིང་བཏགས་པ་དང༌། མིག་དང༌། རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱི་སྐྱེ་མཆེད་དྲུག་དང༌།<line/>
དབང་པོ་ལྔ་དང༌། ཚོར་བ་དང༌། འདུ་ཤེས་དང༌། སེམས་པ་དང༌། སེམས་དང༌། ཡིད་ཀྱི་རྣམ་པར་ཤེས་པ་སྟེ། དེ་ལྟར་སྲིད་པའི་ཡན་ལག་བཅུ་གསུམ་གྱི་བར་ནི། ཆོས་ཐམས་ཅད་ཅེས་<line/>
བགྱི་བ་ལགས་སོ། །བཀའ་སྩལ་པ། འོད་སྲུང༌། དེ་དག་ཁོ་ན་ལ་སེམས་ཅན་གྱི་ཆོས་ཞེས་བྱ་ན། དེ་ལ་སེམས་ཅན་ཞེས་བྱ་བའི་ཆོས་གང་ཡིན་ཞེ་ན། གསོལ་པ། དེ་ལ་སེམས་<line/>
ཅན་ཞེས་བགྱི་བར་བཏགས་པའི་ཆོས་འགའ་ཡང་མ་མཆིས་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས། དཔེར་ན། ཀོ་ས་ལའི་རྒྱལ་པོ་གསལ་རྒྱལ་གྱི་རྔ་བོ་ཆེ་ཞེས་བགྱི་<line/>
བ་གང་ལགས་པ་དེའི་རྔ་བོ་ཆེ་ཞེས་བགྱི་བ་གང་ལགས། བཀའ་སྩལ་པ། འོད་སྲུང༌། རྔ་བོ་ཆེ་གང་ཡིན་པ་དེ་ཉིད་རྔ་བོ་ཆེ་ཡིན་པར་ཤེས་པར་བྱ་སྟེ། རྔ་བོ་ཆེ་ཞེས་བྱ་བ་ནི། པགས་<line/>
</page>
<page index="35" id="158A">༄༅། །པ་དང༌། དབྱུག་གུ་དང༌། ཤིང་ལེབ་དང་ཆོས་འདི་གསུམ་ཚོགས་པ་གང་ཡིན་པའི་ཆོས་དེ་དག་ལ་རྔ་པོ་ཆེ་ཞེས་བྱའོ། །གསོལ་པ། དེ་ལ་རྡུང་བའི་མི་ལ་རྔ་པོ་<line/>
ཆེ་ཞེས་བགྱི་བ་ལགས་སམ། བཀའ་སྩལ་པ། མི་མེད་པར་ཡང་རྔ་བོ་ཆེ་རླུང་གིས་བསྐྱོད་པ་ན་སྒྲ་འབྱུང་ངོ༌། །གསོལ་པ། བཅོམ་ལྡན་འདས། ཅི་ལགས། རྔ་པོ་ཆེ་ཞེས་བགྱི་<line/>
བ་ཆོས་སམ། འོན་ཏེ་ཆོས་མ་ལགས་པ་ལགས། བཀའ་སྩལ་པ། རྔ་བོ་ཆེ་ཞེས་བྱ་བ་འདི་ནི། ཆོས་ཀྱང་མ་ཡིན། ཆོས་མ་ཡིན་པའང་མ་ཡིན་ནོ། །གསོལ་པ། དེ་ཅི་ཞེས་<line/>
བགྱི༑ བཀའ་སྩལ་པ། ཆོས་གང་ཞིག་ཆོས་གང་དང་ཡང་ལྷན་ཅིག་ལྡན་པ་མ་ཡིན་ཞིང༌། ཆོས་མ་ཡིན་པ་དང་ཡང་མ་ཡིན་པ་འདི་ལུང་དུ་མ་བསྟན་པའི་ཆོས་ཞེས་<line/>
བྱའོ༑ ༑གསོལ་པ། གལ་ཏེ་ལུང་དུ་མ་བསྟན་པའི་ཆོས་ཤིག་མཆིས་ན། དེས་ན་འཇིག་རྟེན་ན་ཆོས་གསུམ་མཆིས་པར་འགྱུར་རོ། །བཀའ་སྩལ་པ། ལུང་དུ་མ་བསྟན་པ་ཞེས་<line/>
བྱ་བ་གང་ཡིན་པ་དེ་ནི། ཇི་ལྟར་སྐྱེས་པའང་མ་ཡིན། བུད་མེད་ཀྱང་མ་ཡིན་པ་ལྟར་མ་ནིང་ཞེས་བྱའོ། །དཔེར་ན། ཇི་ལྟ་བུ་ལགས། བཀའ་སྩལ་པ། འོད་སྲུང༌། ཁྱོད་ཀྱིས་འདི་<line/>
ནི༑ ཕ་དང་མ་འདུས་པའི་བུ་ཡིན་ནོ། །ཞེས་སྨྲས་པ། གལ་ཏེ་ཕ་དང་མ་འབྲས་བུ་མད་པར་གྱུར་ན། ཁ་ཅིག་འདི་སྐད་ཅེས་མ་དང་ཕ་ནི། རྒྱུ་དང་རྐྱེན་མ་ཡིན་ནོ། །ཞེས་སྨྲས་པར་འགྱུར་<line/>
</page>
<page index="36" id="158B">རོ༑ ༑ཡང་བཀའ་སྩལ་པ། སེམས་ཅན་གྱི་ས་བོན་གྱི་དངོས་པོ་མེད་པ་གང་ཡིན་པ་དེ་དག་ནི། འབྲས་བུ་མེད་པས་དེ་དག་ནི། རྟག་ཏུ་མ་ནིང་ཞེས་བྱ་བར་ཤེས་པར་བྱའོ། །དེ་ཅིའི་ཕྱིར་ཞེ་ན།<line/>
འོད་སྲུང༌། དཔེར་ན། ཀོ་ས་ལའི་རྒྱལ་པོ་གསལ་རྒྱལ་གང་གི་ཚེ་ཕ་རོལ་གྱི་དམག་ཚོགས་དང་ལྷན་ཅིག་ལྷག་པར་ཉམ་ང་བར་གྱུར་པ་ན་བརྒྱ་བ་ཇི་ཞིག་ལྟར་གྱུར་པ་དེའི་ཚེ་དེའི་དྲུང་དུ་<line/>
དབང་ཐང་གིས་འཚོ་བ་དག་དེ་དང་ལྷན་ཅིག་རྗེས་སུ་མི་འབྲང་ཞིང་སྒྲོལ་བར་མི་བྱེད་པ་གང་ཡིན་པ་དེ་དག་བུད་མེད་དང་འདྲ་བར་བལྟ་བར་བྱའོ། །གསོལ་པ། ཅིའི་སླད་དུ། བཀའ་སྩལ་<line/>
པ༑ རྒྱལ་པོ་རྣམས་ནི། ཞོ་ཤས་འཚོ་བའི་མི་རྣམས་ཀྱི་རང་བཞིན་བརྟགས་ནས་གསོར་འཇུག་གོ །རྒྱུ་དེས་ན་ས་བོན་མེད་པའི་སེམས་ཅན་དེ་དག་ཕ་དང་མར་མི་འགྱུར་བས་སེམས་ཅན་<line/>
དེ་དག་ནི། རྟག་པར་མ་ནིང་ཡིན་པར་བལྟ་བར་བྱའོ། །ཡང་བཀའ་སྩལ་པ། དགེ་བའི་ཆོས་དང༌། མི་དགེ་བའི་ཆོས་དང༌། ལུང་དུ་མ་བསྟན་པའི་ཆོས་ཏེ། དགེ་བའི་ཆོས་ནི། ཚོར་བ་བདེ་<line/>
བ་ཡིན་ནོ། །མི་དགེ་པའི་ཆོས་ནི། ཚོར་བ་སྡུག་བསྔལ་བ་ཡིན་ནོ། །ལུང་དུ་མ་བསྟན་པའི་ཆོས་ནི། ཚོར་བ་བདེ་བའང་མ་ཡིན། སྡུག་བསྔལ་བའང་མ་ཡིན་པ་ཡིན་ཏེ། སེམས་ཅན་<line/>
རྣམས་ནི། ཆོས་འདི་གསུམ་གྱིས་རྟག་ཏུ་རེག་བར་འགྱུར་རོ། །དེ་ལ་ཚོར་བ་བདེ་བ་ཞེས་བྱ་བ་ནི། ལྷ་དང་མི་རྣམས་ཀྱི་འདོད་པའི་ཡོན་ཏན་ལྔ་ཡིན་ནོ། །ཚོར་བ་སྡུག་བསྔལ་བ་ཞེས་བྱ་<line/>
</page>
<page index="37" id="159A">༄༅། །བ་ནི༑ སེམས་ཅན་དམྱལ་བ་པ་དང༌། དུད་འགྲོའི་སྐྱེ་གནས་པ་དང༌། ཡི་དྭགས་ཀྱི་འཇིག་རྟེན་གྱི་ཡིན་ནོ། །ཚོར་བ་བདེ་བའང་མ་ཡིན། སྡུག་བསྔལ་བའང་<line/>
མ་ཡིན་པ་ནི། ཇི་ལྟར་འབྲུམ་བུ་ཕྲ་མོ་དང༌། ཤུ་བ་ཡིན་ཏེ། དེ་ལ་འབྲུམ་བུ་ཕྲ་མོ་དང༌། ཤུ་བས་ཉོན་མོངས་པའི་སེམས་ཅན་རྣམས་ནི། ལུང་དུ་མ་བསྟན་པ་ཡིན་ནམ། འོད་སྲུང་གིས་<line/>
གསོལ་པ། བཅོམ་ལྡན་འདས། དེ་ནི། མ་ལགས་སོ། །བཀའ་སྩལ་པ། ཅིའི་ཕྱིར། གསོལ་པ། བདེ་བ་ལས་སྡུག་བསྔལ་འབྱུང་ཞིང་སྡུག་བསྔལ་ལས་ཀྱང་སྡུག་བསྔལ་<line/>
འབྱུང་བས་འདི་གཉིས་ཀ་ལུང་དུ་མ་བསྟན་པ་ལགས་སོ། །བཀའ་སྩལ་པ། ཅི་ཁ་ཟས་ལས་ནད་བྱུང་ངམ། གསོལ་པ། གང་གི་ཚེ་འཚལ་བ་དེའི་ཚེ་བདེ་བ་ཞེས་བགྱི་བ་ལགས་<line/>
སོ༑ ༑གང་གི་ཚེ་ནད་དུ་གྱུར་པ། དེའི་ཚེ་སྡུག་བསྔལ་ཞེས་བགྱི་བ་ལགས་ཏེ། དེ་ལ་ཤུ་བ་གང་ལགས་པ་དེ་ནི། ལུང་དུ་མ་བསྟན་པ་ཞེས་བགྱི་ལགས་སོ། །བཀའ་སྩལ་པ།<line/>
གལ་ཏེ་དེ་ལྟ་བས་ན། བདེ་བ་དང་སྡུག་བསྔལ་བའང་ལུང་དུ་མ་བསྟན་པ་ཞེས་བྱ་ལ་ཕ་དང༌། མ་དང༌། བུའང་ལུང་དུ་མ་བསྟན་པར་འགྱུར་རོ། །གསོལ་པ། དེ་ནི། མ་ལགས་སོ། །<line/>
བཀའ་སྩལ་པ། འོ་ན་ཇི་ལྟ་བུ་ཡིན། གསོལ་པ། དེ་ལྟར་འདུ་ཤེས་མེད་འདུ་ཤེས་མེད་མིན་ལ་སོགས་པའི་ལྷ་ཐེར་ཟུག་གི་གཞི་ཞེས་མི་བགྱི་བ་ལྟ་བུའི་ཆོས་དགེ་བ་འདིའང་<line/>
</page>
<page index="38" id="159B">དེ་དང་འདྲ་ལགས་སོ། །བཀའ་སྩལ་པ། འོད་སྲུང༌། ཁྱོད་ཀྱིས་ཚོར་བ་དང༌། འདུ་ཤེས་ལ་སེམས་ཅན་ནོ། །ཞེས་སྨྲས་པ། དེས་ན་འདུ་ཤེས་མེད་འདུ་ཤེས་མེད་མིན་ལ་སོགས་པའི་<line/>
ལྷ་དག་སེམས་ཅན་མ་ཡིན་པར་འགྱུར་རོ། །གསོལ་པ། བཅོམ་ལྡན་འདས། དེ་རྣམས་ལའང་འདུ་བྱེད་ཀྱི་ངོ་བོ་མ་མཆིས་ལགས་སོ། །བཀའ་སྩལ་པ། འོ་ན་ཚོར་བ་དང༌། འདུ་<line/>
ཤེས་མ་གཏོགས་པའི་ཆོས་འདི་དག་ལ་སེམས་ཅན་ཞེའམ། འོན་ཏེ་ཁ་ཅིག་དེ་ལྟ་བུའི་སེམས་ཅན་དག་ཡོད་དོ། །ཞེས་ཟེར་ན། དེས་ན་འདི་ལྟར་སེམས་ཅན་མ་ཡིན་པའི་ཆོས་དང་<line/>
ལྡན་པ་དག་སེམས་ཅན་དུ་འགྱུར་རོ། །ཅིའི་སླད་དུ། སེམས་ཅན་གཟུགས་ཅན་ཡིན་ནམ། འོན་ཏེ་གཟུགས་ཅན་མ་ཡིན། གསོལ་པ། གཟུགས་ཅན་ཡང་མ་ལགས། གཟུགས་ཅན་མ་<line/>
ལགས་པའང་མ་ལགས་མོད་ཀྱི། ཆོས་དེ་དག་དང་ལྡན་པ་ནི། སེམས་ཅན་ཞེས་བགྱི་ལགས་སོ། །བཀའ་སྩལ་པ། གལ་ཏེ་དེ་ལྟར་སེམས་ཅན་མ་ཡིན་པའི་ཆོས་དང་ལྡན་པ་དེ་དག་སེམས་<line/>
ཅན་དུ་སྐྱེ་བར་འགྱུར་བའི་གཟུགས་མེད་པ་ཞེས་བྱའོ། །ཅི་སྟེ་དེ་ལྟར་གྱུར་ན་འཇིག་རྟེན་དུ་ཆོས་རྣམ་པ་གཉིས་པོ་གཟུགས་ཅན་དང་གཟུགས་ཅན་མ་ཡིན་པ་དེ་འབྱུང་བར་འགྱུར་ཏེ།<line/>
ཆོས་གཟུགས་ཅན་དང༌། ཆོས་མ་ཡིན་པ་གཟུགས་ཅན་ནོ། །ཐར་པ་ཆོས་དང་ལྷན་ཅིག་གམ། འོན་ཏེ་ཆོས་མ་ལགས་པ་དང་ལྷན་ཅིག་ལགས། གཟུགས་མ་མཆིས་པའི་ལྷ་ལའང་ཐར་<line/>
</page>
<page index="39" id="160A">༄༅། །པ་མཆིས་པ་ལགས་སམ། བཀའ་སྩལ་པ། དེ་ནི། མ་ཡིན་ཏེ། ཆོས་འདུས་བྱས་དང༌། འདུས་མ་བྱས་པ་ཡོད་པས། དེའི་ཕྱིར་གཟུགས་མེད་པའི་ལྷ་དེ་<line/>
དག་ཀྱང་འདུས་བྱས་ཀྱི་ནང་དུ་བགྲང་བར་འགྱུར་གྱི། ཐར་པ་ནི། འདུས་མ་བྱས་ཡིན་ནོ། །གསོལ་པ། དེས་ནི། གཟུགས་མ་མཆིས་པའི་ལྷ་རྣམས་ཀྱང་གཟུགས་དང་ལྡན་པར་<line/>
འགྱུར་ལགས་སོ། །འོད་སྲུང༌། ཇི་ལྟར་འདུས་བྱས་ཐམས་ཅད་གཟུགས་ཅན་ཡིན་པ་དང༌། འདུས་མ་བྱས་གཟུགས་ཅན་མ་ཡིན་པར་གསལ་བར་སྨྲོས་ཤིག །གསོལ་པ།<line/>
བཅོམ་ལྡན་འདས། གཟུགས་མ་མཆིས་པའི་ལྷ་རྣམས་གཟུགས་དང་ལྡན་ནོ། །ཞེས་བགྱི་བའི་གཟུགས་སངས་རྒྱས་ཀྱི་ཡུལ་དུ་འགྱུར་བ་ལགས་གྲང༌། བདག་ཅག་གི་ཡུལ་དུ་<line/>
ནི༑ མི་འགྱུར་ལགས་སོ། །བཀའ་སྩལ་པ། འོད་སྲུང༌། ལེགས་སོ། །ལེགས་སོ། །དེ་བཞིན་དུ་ཐར་པར་གཤེགས་པའི་སངས་རྒྱས་བཅོམ་ལྡན་འདས་རྣམས་ཀྱང་ངའི་ཡུལ་ཡིན་<line/>
ཏེ༑ དེ་རྣམས་ཀྱང་གཟུགས་ཅན་ཡིན་ལ་ཐར་པ་དེའང་གཟུགས་ཅན་ཡིན་ནོ། །ཡང་བཀའ་སྩལ་པ། འོད་སྲུང༌། ཅི་ཁྱོད་ཀྱིས་གཟུགས་མེད་པའི་ལྷ་རྣམས་ཀྱི་ལྷའི་གནས་དང༌། བྱེད་པ་<line/>
ཡང་དག་པར་ཤེས་སམ། ཡང་བཀའ་སྩལ་པ། འོད་སྲུང༌། ཅི་ཁྱོད་ཀྱིས་གཟུགས་ཅན་གྱི་ལྷ་རྣམས་གཟུགས་མེད་པ་ཞེས་བྱ་བའི་ནང་དུ་བགྲང་ངམ། ཅི་ན་བདག་ཅག་གི་ཡུལ་མ་ལགས་<line/>
</page>
<page index="40" id="160B">སོ༑ ༑ཞེས་ཟེར། ཡང་བཀའ་སྩལ་པ། ཐར་པ་བརྙེས་པའི་སངས་རྒྱས་བློ་ཤིན་ཏུ་རྣམ་པར་དག་པ་རྣམས་ཀྱང་དེ་ཁོ་ན་བཞིན་དུ་གཟུགས་ཞེས་བྱ་བར་གསལ་བར་ཡང་དག་པར་ལྟོས་<line/>
ཤིག །འོད་སྲུང་གིས་གསོལ་པ། བཅོམ་ལྡན་འདས། གལ་ཏེ་དེ་ལྟར་ན་ཐར་པ་ཐོབ་པ་གནས་པའི་ཕྱིར་ཡང་བདེ་བ་དང༌། སྡུག་བསྔལ་མྱོང་བར་འགྱུར་ལགས་སོ། །བཀའ་སྩལ་པ།<line/>
སེམས་ཅན་ནད་པ་ཞིག་སྨན་བཅུད་ཀྱིས་ལེན་འཐུངས་ནས་ནད་དང་བྲལ་བར་གྱུར་ན། ཅིའང་ནད་བུ་ཅན་དུ་འགྱུར་རམ། གལ་ཏེ་འགའ་ཞིག་མཆིས་ན་ངེས་པར་འགྱུར་ལགས་སོ། །བཀའ་<line/>
སྩལ་པ༑ གལ་ཏེ་ལས་མེད་ཀྱང་འགྱུར་རམ། གསོལ་པ། བཅོམ་ལྡན་འདས། དེ་ནི། མ་ལགས་སོ། །བཀའ་སྩལ་པ། འོད་སྲུང༌། བདེ་བ་དང༌། སྡུག་བསྔལ་སྤངས་པ་དེ་ཉིད་ཐར་པ་ཡིན་ཏེ།<line/>
ནད་ནི༑ བདེ་བ་དང༌། སྡུག་བསྔལ་ལྟ་བུ་ཡིན་ལ། མི་ལྟ་བུར་ནི། མྱ་ངན་ལས་འདས་པ་ཐོབ་པར་བལྟའོ། །གསོལ་པ། བཅོམ་ལྡན་འདས། ཅི་ལགས། བདེ་བ་དང་སྡུག་བསྔལ་སྤངས་པ་<line/>
ཞེས་བགྱི་བ་ལས་མ་མཆིས་པས་ནད་ཟད་པ་ཐོབ་པ་ལགས་སམ། བཀའ་སྩལ་པ། ཐར་པ་ཐོབ་པ་ནི། འཇིག་རྟེན་གྱི་བདེ་བ་དང་སྡུག་བསྔལ་གྱི་ལས་གང་ཡིན་པ་དེ་དང་བྲལ་ཞིང་ཟད་<line/>
པ་བཞིན་ནོ། །བཅོམ་ལྡན་འདས། དེ་ཅིའི་སླད་དུའང་འགུམ་པར་མི་འགྱུར་ལགས། བཀའ་སྩལ་པ། ནམ་མཁའ་ནམ་མཁའ་ལྟ་བུའོ། །ཞེས་བྱ་བ་རྒྱ་མཚོ་ཆེན་པོ་ནམ་མཁའ་ལྟ་བུའོ། །<line/>
</page>
<page index="41" id="161A">༄༅། །ཞེས་པ༑ ཅི་ནམ་མཁའ་དཔེ་མེད་པ་རྒྱ་མཚོ་ཆེན་པོ་ལྟ་བུ་ཡིན་ནམ། དེ་བཞིན་དུ་ཐར་པ་ནི། དཔེ་མེད་པ་ཡིན་ནོ། །ཇི་ལྟར་གཟུགས་མེད་པའི་ལྷ་རྣམས་ཀྱི་<line/>
གཟུགས་ཡོད་ཀྱང་དགའ་བ་དེ་དང་དེ་ལྟ་བུས་གནས་པ་མི་ཤེས་པ་དེ་བཞིན་དུ་ཉན་ཐོས་དང༌། རང་སངས་རྒྱས་རྣམས་ཀྱི་ཐར་པའང་བཏགས་པ་མེད་དོ། །གསོལ་པ། བཅོམ་ལྡན་འདས།<line/>
ནམ་མཁའ་ཡང་མི་རྟག་པ་ལགས་སོ། །བཀའ་སྩལ་པ། དཔེར་ན། ཇི་ལྟ་བུ་ཇི་ལྟར་རྒྱལ་པོ་གསལ་རྒྱལ་གྱི་ཁང་བཟང་ངང་པ་ལྟར་དཀར་བ་བརྩིགས་པ་དེའི་ཚེ་ནམ་མཁའ་ཉམས་<line/>
པ་དེ་ནི༑ ནམ་མཁའ་ཞིག་པ་བགྱིའོ། །གསོལ་པ། ཆོས་གཟུགས་མེད་པ་ཇི་ལྟར་འཇིང༌། [?] །གཟུགས་མེད་པའི་ལྷ་རྣམས་ཀྱང་དེ་ལྟར་འཇིག་ལགས། བཀའ་སྩལ་པ། གཟུགས་<line/>
མེད་པའི་ལྷ་གང་དག་ཡིན་པ་དེ་དག་སེམས་ཅན་ཞེས་བགྱི་བར་བགྲང་ངམ་ཅི། བཅོམ་ལྡན་འདས། ནམ་མཁའ་སེམས་མ་མཆིས་པ་སེམས་དང་བཅས་པ་ཇི་ལྟར་འགྱུར་ལགས། བཀའ་<line/>
སྩལ་པ༑ ནམ་མཁའ་ལ་བརྟེན་པའི་ཁང་པའམ། རི་གང་དང་གང་དག་ཡིན་པ་ཞིག་ཀྱང་ནམ་མཁའ་མི་འཇིག་པ་ལྟར་མྱ་ངན་ལས་འདས་པའི་དབྱིངས་ཀྱི་འགྲོ་པ་ཐམས་ཅད་ལ་<line/>
ཁྱབ་པའང་དེ་དང་འདྲའོ། །རྟེན་ནམ་མཁའ་མི་འཇིག་པ་ལྟར་བྱེད་པ་བོ་དང༌། ཚོར་བ་པོའང་དེ་དང་འདྲ་ལགས་སམ། བཀའ་སྩལ་པ། འོད་སྲུང༌། མྱ་ངན་ལས་འདས་པའི་དུས་ན་<line/>
</page>
<page index="42" id="161B">སེམས་ཅན་རྣམས་ཀྱི་ལས་དང༌། ཉོན་མོངས་པའི་ཆོས་ཡོད་པ་གང་ཡིན་པ་འཇིག་པར་འགྱུར་རོ། །བཅོམ་ལྡན་འདས། སེམས་ཅན་ཐམས་ཅད་དང༌། ཆོས་ཐམས་ཅད་མ་མཆིས་པ་ཇི་ལྟ་བུ་<line/>
ལགས༑ རྔ་བོ་ཆེའི་ཚོགས་པ་ཇི་ལྟ་བ་བཞིན་ནོ། །ཡང་གསོལ་པ། ཇི་ལྟར་གདུགས་ཀྱི་འོད་དང༌། ནོར་བུའི་འོད་གཉིས་པོ་དེ་ལས་འཇིག་རྟེན་ན་ཞུགས་ཞེས་བགྱི་བ་དེ་བཞིན་དུ་མི་རྣམས་ལས་<line/>
བདག་གིར་བྱ་བ་ཞེས་བགྱི་ན། བཅོམ་ལྡན་འདས། ཆོས་གཅིག་པོ་འདི་གང་གི་རྣམ་པར་སྨིན་པ་ལགས། བཀའ་སྩལ་པ། འོད་སྲུང༌། ཁྱོད་ཀྱིས་མི་ཤེས་སམ། གསོལ་པ། བཅོམ་<line/>
ལྡན་འདས། འཚལ་ལགས་སོ། །བཀའ་སྩལ་པ། ཟླ་བ་བྱུང་བ་སྨྲོས་ཤིག །བཅོམ་ལྡན་འདས། ཟླ་བ་ནི། སེམས་ཅན་རྣམས་ཀྱི་རྣམ་པར་སྨིན་པ་ལས་སྐྱེས་པའི་ཆོས་མ་ལགས་སོ།།<line/>
བཀའ་སྩལ་པ། གལ་ཏེ་དེ་ལྟ་ན། དཔེ་བརྗོད་དགོས་ཏེ། ཅི་སྟེ་ནོར་བུ་དང༌། ཟླ་བ་དང༌། ཉི་མ་དང༌། མེ་སེམས་ཅན་གྱིས་མ་བྱས་ཀྱི། ཚོགས་པས་བྱས་པ་ཡིན་ན། སྟེང་གི་ལྷ་རྣམས་<line/>
ཀྱིས་ཕྱག་བྱ་བའི་ཉི་མ་དང༌། ཟླ་བ་དེ་དག་ཅི་སེམས་ཅན་མ་ཡིན་ནམ། བཅོམ་ལྡན་འདས། སངས་རྒྱས་བཅོམ་ལྡན་འདས་ཀྱང་ཡོངས་སུ་མྱ་ངན་ལས་འདས་ཀྱི་བར་དུ་སེམས་ཅན་ཞེས་<line/>
བགྱི་བས་དེ་དག་ཀྱང་སེམས་ཅན་གྱི་གྲངས་སུ་བགྲང་བ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། དེ་ནི། སེམས་ཅན་མ་ཡིན་ནོ། །དེ་ཅིའི་སླད་དུ་ལགས། སེམས་ཅན་གྲོང་<line/>
</page>
<page index="43" id="162A">༄༅། །བའི་བཤེས་གཉེན་ཅན་ཕལ་པ་མ་ཡིན་པའང་སེམས་ཅན་རྣམས་དང་མཉམ་པར་མི་རྩི་བས། སངས་རྒྱས་ནི། རྣམ་པར་སྨིན་པ་ལས་སྐྱེས་པའི་ཆོས་ཀྱི་རྒྱུ་<line/>
མཐུན་པ་སྟེ། སངས་རྒྱས་ནི། ཡོངས་སུ་མྱ་ངན་ལས་འདས་པ་ཡིན་ལ། སེམས་ཅན་ཡང་རྣམ་པར་སྨིན་པ་ལས་སྐྱེས་པའི་ཆོས་ཀྱི་རྒྱུ་མཐུན་པ་ཡིན་ནོ། །འོད་སྲུང༌། གང་གི་ཚེ་<line/>
སེམས་ཅན་ཐམས་ཅད་ཟད་པར་གྱུར་པ་དེའི་ཚེ་གལ་ཏེ་མེ་བྱུང་ནས་འཇིག་པའམ། འབྱུང་བར་འགྱུར་བ་དེ་སྨྲོས་ཤིག །བཅོམ་ལྡན་འདས། མ་འཚལ་ལགས་སོ། །ངས་སྔར་[?]<line/>
ཁྱོད་ཀྱིས་མི་ཤེས་སོ། །ཞེས་གསུངས་སོ། །བཅོམ་ལྡན་འདས། སྐྱེ་བ་དང༌། རྒ་བ་དང༌། ན་བ་དང༌། འཆི་བ་གང་ནས་མཆིས། གང་དུ་མཆི་ལགས། བཀའ་སྩལ་པ། རྔ་བོ་ཆེའི་<line/>
སྒྲ་གང་ནས་འོངས། གང་དུ་འགྲོ་།བཅོམ་ལྡན་འདས། ཚོགས་པ་ལས་ལགས་སོ། །བཀའ་སྩལ་པ། ཇི་ལྟ་བུ་ཡིན། ཇི་ལྟར་ཆོས་ཐམས་ཅད་མ་བགྱིས་པ། བྱེད་པ་པོ་མ་མཆིས་<line/>
པ༑ བྱེད་པ་པོ་དང་བྲལ་བ་ལྟར་རྔ་བོ་ཆེའི་སྒྲའང་དེ་དང་འདྲ་ལགས་སོ། །བཀའ་སྩལ་པ། དེ་ནི། མ་ཡིན་ཏེ། རྔ་བོ་ཆེ་ལ་ནི། བྱེད་པ་པོ་ཡོད་དམ། བཅོམ་ལྡན་འདས། མ་མཆིས་<line/>
ལགས་སོ། །བཀའ་སྩལ་པ། དེ་བཞིན་དུ་མྱ་ངན་ལས་འདས་པ་ཐེར་ཟུག་གི་གཞི་ཐོབ་པའི་སེམས་ཅན་དེ་དག་སུ་ཞིག་བྱེད་དེ། བྱེད་པ་པོ་མེད་དོ། །སེམས་ཅན་རྣམས་རང་གི་<line/>
</page>
<page index="44" id="162B">བདག་ཉིད་ཀྱིས་བདག་བྱེད་དེ། ཇི་ལྟ་ཞེ་ན། སེམས་ཅན་གྱིས་གལ་ཏེ་བསོད་ནམས་བྱེད་ན་ནི། སངས་རྒྱས་ཡིན་ལ། འོན་ཏེ་མི་བྱེད་ན་ནི། སེམས་ཅན་ཡིན་ནོ། །སེམས་ཅན་ཐོག་མ་<line/>
སུས་བགྱིས་ལགས། བཀའ་སྩལ་པ། འདུ་ཤེས་མེད་འདུ་ཤེས་མེད་མིན་གྱི་ལྷ་ལ་སོགས་པ་གཟུགས་མེད་པའི་ལྷ་རྣམས་ཀྱང་སུས་བྱས། གསོན་པོར་ཡང་ཇི་ལྟར་གནས།<line/>
བཅོམ་ལྡན་འདས། ལས་ཀྱིས་ནི། གནས་ལགས་ན། དེ་དག་གི་ལས་དང༌། དེ་བཞིན་དུ་ཁྱིམ་བདག་ཚོང་དཔོན་དང་ཚུལ་ཅན་ཡང་འཚལ་བར་ནི། རྔོ་མི་ཐོགས་ལགས་སོ། །ཤིན་<line/>
ཏུ་གནས་པ་ཉིད་དུ་སུ་ཞིག་བྱེད། གསོལ་པ། ལས་ཀྱིས་བགྱིད་དོ། །ལས་ལས་ནི། ཆོས་དུ་མ་སྐྱེས་ཏེ། དགེ་བ་ལས་ཀྱང་ཆོས་དུ་མ་སྐྱེས་པའོ། །དེ་ལ་དགེ་བ་ལས་སྐྱེ་བའི་ཆོས་ནི། གང་<line/>
ངག་ལགས། མི་དགེ་བས་སྐྱེ་བ་ནི། གང་དག་ལགས། བཀའ་སྩལ་པ། ལས་ལས་ནི། སྲིད་པ་སྐྱེའོ། །དགེ་བའི་ལས་ལས་ནི། ཐར་པ་སྐྱེའོ། །གསོལ་པ། བཅོམ་ལྡན་འདས། མ་སྐྱེས་<line/>
པའི་གནས་དགེ་བ་ལ་ཇི་ལྟར་སྐྱེ་བར་འགྱུར་ལགས། བཀའ་སྩལ་པ། གཞན་མ་ཡིན་པ་དེ་བཞིན་ཉིད་ལས་སོ། །གལ་ཏེ་སངས་རྒྱས་དགེ་བ་ལས་སྐྱེ་བ་ལགས་ན། མི་སྐྱེ་བའི་གནས་ཇི་<line/>
ལྟར་འཐོབ་ལགས། བཀའ་སྩལ་པ། ལེགས་པར་སྤྱད་པའི་ལས་ཀྱིས་སོ། །དེ་སུས་བསླབ་ལགས། བཀའ་སྩལ་པ། ཐོག་མ་མེད་པའི་དུས་ཀྱི་སངས་རྒྱས་རྣམས་ཀྱིས་བསླབ་བོ། །<line/>
</page>
<page index="45" id="163A">༄༅། །ཐོག་མ་མ་མཆིས་པའི་དུས་ཐམས་ཅད་སུ་ཞིག་གིས་མངོན་པར་སྤྲུལ་ཅིང་བསླབ་ལགས། བཀའ་སྩལ་པ། ཐོག་མ་མེད་པའི་ནི། ཉན་ཐོས་དང༌།<line/>
རང་སངས་རྒྱས་ཐམས་ཅད་ཀྱིས་ཤེས་པའམ་བསམ་པར་མི་ནུས་སོ། །གལ་ཏེ་འཇིག་རྟེན་དུ་ཤཱ་རིའི་བུ་ལྟ་བུར་མང་དུ་ཐོས་པར་གྱུར་པའི་མི་འགའ་ཞིག་བྱུང་སྟེ། དེས་འདི་ལྟར་<line/>
སངས་རྒྱས་རྣམས་ཀྱི་སངས་རྒྱས་འབྱུང་བའི་དང་པོ་གང་ཡིན་ཞེས་དུས་རིང་པོ་མཐའ་ཡས་པར་རྟག་ཏུ་བསམ་ཡང་ཤེས་པའམ། བསམ་པར་མི་ནུས་ཀྱི། དེའི་བར་སྐབས་སུ་<line/>
མྱ་ངན་ལས་འདའ་བར་འགྱུར་བ་ཁོ་ནར་ཟད་དོ། །ཡང་བཅོམ་ལྡན་འདས་ཀྱིས་བཀའ་སྩལ་པ། མཽངལ་གྱི་བུ་ཆེན་པོ་ལྟ་བུ་དག་ཕྱི་མའི་མཐའ་ཡས་པར་རྟག་ཏུ་རྫུ་འཕྲུལ་གྱི་<line/>
སྟོབས་ཀྱིས་སོང་ཡང་སངས་རྒྱས་རྣམས་ཀྱི་སངས་རྒྱས་འབྱུང་བ་དང༌། ཞིང་བལྟ་བ་རྟོགས་པར་མི་ནུས་ཏེ། བྱང་ཆུབ་སེམས་དཔའ་བྱམས་པ་ལ་སོགས་པས་བཅུ་ཐོབ་པ་རྣམས་<line/>
ཀྱིས་ཀྱང་དེ་བཞིན་ནོ། །ཉན་ཐོས་དང༌། རང་སངས་རྒྱས་ཐམས་ཅད་ཀྱིས་ཀྱང་དེ་བཞིན་ནོ། །ཡང་བཀའ་སྩལ་པ། སངས་རྒྱས་འབྱུང་བ་ཇི་ལྟ་བ་བཞིན་དུ་སེམས་ཅན་འབྱུང་བའང་<line/>
དེ་ཁོ་ན་བཞིན་དུ་ཤེས་པར་གྱིས་ཤིག །བཅོམ་ལྡན་འདས། དེ་བཞིན་དུ་བྱེད་པ་པོ་དང༌། ཚོར་བ་པོའང་མཆིས་པ་མ་ལགས་སམ། བཀའ་སྩལ་པ། འོད་སྲུང༌། བྱེད་པ་པོ་དང༌།<line/>
</page>
<page index="46" id="163B">ཚོར་བ་པོ་ནི། རྒྱུ་ཡིན་ནོ། །གསོལ་པ། བཅོམ་ལྡན་འདས། འཇིག་རྟེན་འདི་ལ་བས་པ་མཆིས་སམ། འོན་ཏེ་མ་མཆིས། བཀའ་སྩལ་པ། འཇིག་རྟེན་ལ་ནི། ནམ་ཡང་ཇི་ལྟར་<line/>
ཡང་ལན་འགའ་ཡང་ཟད་པ་མེད་དོ། །ཡང་བཀའ་སྩལ་པ། འོད་སྲུང༌། ཁྱོད་ལ་དཔེ་བསྟན་པར་བྱའོ། །བཅོམ་ལྡན་འདས། ཇི་ལྟ་བུ་ལགས། བཀའ་སྩལ་པ། འོད་སྲུང༌། དཔེར་ན།<line/>
རྒྱ་མཚོ་ཟད་མི་ཤེས་པ་ལ་མི་འགའ་ཞིག་གིས་སྐྲའི་རྩེ་མོས་བཅུས་ན། བ་ལང་གི་རྨིག་རྗེས་ཙམ་དུ་འགྱུར་རམ་མི་འགྱུར། གསོལ་པ། བཅོམ་ལྡན་འདས། དེ་འགྱུར་ལགས་སོ། །<line/>
བཅོམ་ལྡན་འདས་ཀྱིས་བཀའ་སྩལ་པ། འོད་སྲུང༌། འདས་པའི་དུས་བསྐལ་པ་གྲངས་མེད་པའི་ཆེས་གྲངས་མེད་པ། བསྐལ་པ་ཡངས་ཤིང་ཆེས་ཡངས་པ་ཞིག་བྱུང་བ་དེའི་ཚེ་དེའི་དུས་<line/>
ན་འཇིག་རྟེན་དུ་ཡང་དག་པར་རྫོགས་པའི་སངས་རྒྱས་སྒྲ་ཅན་ཞེས་བྱ་བ་ཞིག་བྱུང་སྟེ། དེ་ནས་བཅོམ་ལྡན་འདས་དེས་གྲོང་ཁྱེར་ཆེན་པོ་འདི་ཉིད་དུ་ཆོས་བཤད་པ་དེའི་ཚེ་ལི་ཙཱ་བའི་གཞོན་ནུ་<line/>
འཇིག་རྟེན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བ་འདི་ཆོས་ཀྱི་རྒྱལ་པོ་ཆོས་དང་ལྡན་པ་འཁོར་ལོས་བསྒྱུར་བའི་རྒྱལ་པོར་གྱུར་ཏོ། །དེ་ནས་རྒྱལ་པོ་དེ་དེ་བཞིན་གཤེགས་པ་དེའི་<line/>
དྲུང་དུ་སོང་ནས་དེས་འབྱོར་བ་ཆེན་པོ་དང༌། ཀླུའི་བསྐོར་བ་བྱས་ནས་བཙུན་མོ་དང་ལྷན་ཅིག་ཏུ་བཅོམ་ལྡན་འདས་ལ་མཆོད་དེ་ཚིག་འདི་དག་གསོལ་ཏོ། །བཅོམ་ལྡན་འདས། བདག་ནམ་<line/>
</page>
<page index="47" id="164A">༄༅། །ཞིག་ན་བྱང་ཆུབ་སེམས་དཔར་འགྱུར་ལགས། དེའི་ཚེ་བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། འཁོར་ལོས་བསྒྱུར་བའི་རྒྱལ་པོརྒཡ་<line/>
གྱུར་བ་གང་ཡིན་པ་དེ་ནི། བྱང་ཆུབ་སེམས་དཔའ་ལས་གཞན་དུ་མི་འགྱུར་རོ། །དེ་ཅིའི་ཕྱིར་ཞེ་ན། དབང་པོ་དང་ཚངས་པ་ལ་ནི། འཁོར་ལོས་བསྒྱུར་བའི་རྒྱལ་པོ་ཉིད་ཡོད་པ་མ་<line/>
ཡིན་པས་དེ་ལས་གཞན་དུ་མི་འགྱུར་རོ། །རྒྱལ་པོ་ཆེན་པོ། དགེ་བསྙེན་དུ་གྱུར་པ་གང་དང་གང་ཡིན་པ་དེ་དང་དེ་དག་ནི། དབང་པོ་དང༌། ཚངས་པར་འགྱུར་རོ། །དབང་པོ་ཉིད་དང༌།<line/>
ཚངས་པ་ཉིད་ཀྱི་རྒྱལ་པོ་མང་པོ་དུ་མ་བྱས་ནས་དེའི་འོག་ཏུ་ཆོས་ཀྱི་རྒྱལ་པོ་ཆོས་དང་ལྡན་པ་འཁོར་ལོས་བསྒྱུར་བར་འགྱུར་ཏེ། ཁྱོད་ཀྱི་དབང་པོ་ཉིད་དང༌། ཚངས་པ་ཉིད་གངྒཱའི་ཀླུང་<line/>
གི་བྱེ་མ་དང་མཉམ་པར་བྱས་ནས་དེའི་འོག་ཏུ་ཁྱོད་ཀྱིས་འཁོར་ལོས་བསྒྱུར་བ་འདི་ཉིད་ཐོབ་པ་ཡིན་ནོ། །དེ་ནས་ཡང་རྒྱལ་པོ་དེས་ཡང་བཅོམ་ལྡན་འདས་ལ་ཞུས་པ། བཅོམ་<line/>
ལྡན་འདས། དབང་པོ་ཉིད་དང༌། ཚངས་པ་ཉིད་ཇི་ལྟ་བུ་ལགས། དེའི་ཚེ་བཅོམ་ལྡན་འདས་དེས་བཀའ་སྩལ་པ། དབང་པོ་དང༌། ཚངས་པ་ལ་སོགས་པ་ཇི་སྙེད་ཡོད་པ་<line/>
ཁྱོད་དང་འདྲ་བར་ཅོད་པན་ཐོགས་པ་དེ་དག་ཐམས་ཅད་ནི། ཁྱོད་ཀྱི་དྲུང་ན་ཅིས་ཀྱང་མཛེས་པ་མ་ཡིན་ཏེ། དཔེར་ན། སངས་རྒྱས་ཀྱི་སྐུའི་མདུན་ན་ཉན་ཐོས་དང༌། རང་<line/>
</page>
<page index="48" id="164B">སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལམ་མེར་མ་ཡིན། ཐལ་ལེར་མ་ཡིན། ལྷག་གེར་མ་ཡིན་པ་བཞིན་ནོ། །དེ་བཞིན་དུ་རྒྱལ་པོ་ཆེན་པོ། ཁྱོད་དེང་སངས་རྒྱས་ཀྱི་སྐུའི་ཁ་<line/>
དོག་དང་འདྲ་བར་ཁོང་དུ་ཆུད་པར་བྱ་ན། འོང་སྲུང༌། ཁྱོད་འཁོར་ལོས་བསྒྱུར་བའི་རྒྱལ་པོའི་དཔེ་མི་མཇེད་ཀྱི་བདག་པོ་ཚངས་པ་དང༌། བརྒྱ་བྱིན་ཀཽ་ཤི་ཀ་ལས་བླང་བར་སེམས་པ་ལྟ་སྨོས་<line/>
ཀྱང་ཅི་དགོས། འོད་སྲུང༌། དེ་ནས་གླིང་བཞི་པའི་དབང་ཕྱུག་འཁོར་ལོས་བསྒྱུར་བའི་རྒྱལ་པོ་དེས་ཡང་བཅོམ་ལྡན་འདས་དེ་ལ་ཞུས་པ། བཅོམ་ལྡན་འདས། ཅི་ལགས། བདག་འཇིག་<line/>
རྟེན་དུ་སངས་རྒྱས་སུ་འགྱུར་ལགས་སམ། དེའི་ཚེ་སངས་རྒྱས་བཅོམ་ལྡན་འདས་དེས་བཀའ་སྩལ་པ། རིགས་ཀྱི་བུ། ཁྱོད་དུས་རིང་མོའི་ཡང་ཤིན་ཏུ་དུས་རིང་མོ་ཞིག་ན་སངས་རྒྱས་<line/>
ཐོབ་པར་འགྱུར་རོ། །དེ་ཅིའི་ཕྱིར་ཞེ་ན། རྒྱལ་པོ་ཆེན་པོ། གལ་ཏེ་ཁྱོད་རང་གི་བསོད་ནམས་སྤངས་ཤིང་གཅིག་ཏུ་བོར་ནས་བརྩམས་ཏེ་ཕལ་བའི་འདུ་ཤེས་སུ་བྱས་ནས་དེའི་ཚེ་སྐྲའི་རྩེ་<line/>
མོས་རྒྱ་མཚོ་ཆེན་པོ་འདི་བཅུས་ཏེ་བ་ལང་གི་རྨིག་རྗེས་ཙམ་དུ་བྱེད་ན། དེའི་ཚེ་འཇིག་རྟེན་དུ་ཡང་དག་པར་རྫོགས་པའི་སངས་རྒྱས་མར་མེ་མཛད་ཅེས་བྱ་བ་འབྱུང་བར་འགྱུར་ཏེ། དེར་<line/>
རྒྱལ་པོ་སའི་དབང་ཕྱུག་ཅེས་བྱ་བ་ཞིག་འབྱུང་བར་འགྱུར་རོ། །དེའི་ཚེ་བཅོམ་ལྡན་འདས་མར་མེ་མཛད་དེས་རྒྱལ་པོ་ཆེན་པོ། ཁྱོད་མ་འོངས་པའི་དུས་ན་ཤཱཀྱའི་སྐྱེས་མཆོག་གཽ་ཏ་མ་<line/>
</page>
<page index="49" id="165A">༄༅། །ཞེས་བྱ་བར་འགྱུར་རོ། །ཞེས་བྱ་བར་ལུང་སྟོན་པར་འགྱུར་རོ། །དེའི་ཚེ་འཇིག་རྟེན་དུ་སྲེག་པའི་བསྐལ་བ་འབྱུང་བར་འགྱུར་རོ། །ཁྱོད་ཀྱིས་དེང་ནས་བཟུང་སྟེ་<line/>
རྒྱ་མཚོ་ཆེན་པོ་བ་ལང་གི་རྨིག་རྗེས་ཙམ་དུ་བྱེད་ན། དེའི་ཚེ་ལོ་བརྒྱ་ཕྲག་མང་པོ་དང༌། བར་གྱི་བསྐལ་པ་མང་པོ་དང༌། བསྐལ་པ་སྟོང་ཕྲག་མང་པོ་འདས་ནས་སྲེག་པའི་བསྐལ་པ་<line/>
མང་པོ་དང༌། སངས་རྒྱས་རྣམས་འབྱུང་བར་འགྱུར་ཏེ། སངས་རྒྱས་དེ་དང༌། མཉེས་པར་བྱེད། མཆོད་པར་བྱེད་པས་རྒྱ་མཚོ་ཆེན་པོ་བ་ལང་གི་རྨིག་རྔེས་ཙམ་དུ་བྱེད་པར་འགྱུར་རོ། །<line/>
འོད་སྲུང༌། འཁོར་ལོས་བསྒྱུར་བའི་རྒྱལ་པོ་དེས་རྟག་ཏུ་སྐྲའི་རྩེ་མོས་རྒྱ་མཚོ་ཆེན་པོ་དེ། ཇི་ལྟར་ཟད་པར་བྱེད་ཅེ་ན། དེ་ལྟར་ལ་ལར་བརྒྱ་བྱིན་དང༌། ཚངས་པ་དང༌། འཁོར་ལོས་<line/>
བསྒྱུར་བའི་རྒྱལ་པོ་ཉིད་ཀྱི་ཤིན་ཏུ་བདེ་བ་ཡང་དང་ཡང་དུ་འདོད་ན། རྒྱ་མཚོ་ཆེན་པོ་དེ་རིམ་པ་འདིས་ཟད་པར་བྱེད་དོ། །དེ་ནས་སྲེག་པའི་བསྐལ་པ་དེ་དག་ཀྱང་ཚར་ཕྱིན། སངས་རྒྱས་<line/>
བཅོམ་ལྡན་འདས་དེ་དག་ཀྱང་ཡོངས་སུ་མྱ་ངན་ལས་འདས་པའི་འོག་ཏུ་དེའི་ཚེ་བརྒྱ་ལམ་ན་རེས་འགའ་ཞིག་སངས་རྒྱས་མཁན་པོ་མར་མེ་མཛད་ཅེས་བྱ་བ་འབྱུང་བར་འགྱུར་ཏེ།<line/>
དེ་ན་བཅོམ་ལྡན་འདས་མར་མེ་མཛད་དེས་རྒྱལ་པོ་སའི་དབང་ཕྱུག་དེ་ལ་རྒྱལ་པོ་ཆེན་པོ། ཁྱོད་སངས་རྒྱས་སུ་འགྱུར་རོ། །ཞེས་ལུང་སྟོན་ཏོ། །དེའི་ཚེ་རྒྱལ་པོ་ཆེན་པོ། ཁྱོད་རྒྱལ་པོ་དེའི་<line/>
</page>
<page index="50" id="165B">བུ་གཞོན་ནུ་ཐུ་བོར་གྱུར་ནས་དེ་དང་ལྷན་ཅིག་སངས་རྒྱས་སུ་ལུང་བསྟན་པ་ཐོབ་པར་འགྱུར་རོ། །དེ་ནས་དེ་བཞིན་གཤེགས་པ་དེས་ཆེད་དུ་བརྗོད་པ་འདི་ཆེད་དུ་བརྗོད་པར་འགྱུར་ཏེ།<line/>
རྒྱལ་པོ་ཆེན་པོ། ཁྱོད་ཀྱི་བུས་རྒྱ་མཚོ་ཆེན་པོ་དེ་ལྟར་ཟད་པར་བྱས་ནས་ད་ལྟར་ཁྱོད་ཀྱི་བུར་གྱུར་པས། ཁྱོད་ཀྱི་བུ་ནི། རྒྱལ་པོ་ཕལ་པའི་རང་བཞིན་མ་ཡིན། མི་མཇེད་ཀྱི་བདག་པོ་<line/>
ཚངས་པའམ། ལྷའི་རྒྱལ་པོ་བརྒྱ་བྱིན་ནམ། ཆོས་ཀྱི་རྒྱལ་པོ་ཆོས་དང་ལྡན་པ་འཁོར་ལོས་བསྒྱུར་བ་ཞིག་ཡིན་ནོ། །ཁྱོད་ཀྱི་བུ་ནི། བརྩོན་འགྲུས་ཆེན་པོར་འགྱུར་ཏེ། སའི་དབང་ཕྱུག་<line/>
དེ་ལྟར་བྱང་ཆུབ་ནི། རྙེད་དཀའོ། །ཞེས་དཔེ་ཆེད་དུ་བརྗོད་པ་འདི་བླངས་པ་ཡིན་ནོ། །སའི་དབང་ཕྱུག། ཁྱོད་ཀྱི་བུ་འདི་བུད་མེད་སྟོང་ཕྲག་དྲུག་ཅུ་ནོར་བུ་དང༌། རྣ་ཆ་གདུབ་ཀོར་གྱི་ཕྲེང་བ་<line/>
ཅན་དང༌། ལྷའི་བུ་མོ་སྒེག་མོ་ལྟ་བུའི་བུད་མེད་དག་མཆིལ་མའི་ཐལ་བ་བཞིན་པོར་ནས་ཨེ་མའོ་འདོད་པ་རྣམས་ནི། མི་རྟག་གོ །ཞེས་གྲགས་པས་ལྷའི་བུ་མོ་སྒེག་མོ་ལྟ་བུའི་བུད་མེད་<line/>
དེ་དག་ནི། མཆིལ་མའི་ཐལ་བ་བཞིན་དུ་རྟོགས་སོ། །ཨེ་མའོ་འདོད་པ་རྣམས་ནི། ཐེར་ཟུག་མ་ཡིན་པ། མི་བརྟན་པ། མི་རྟག་གོ །ཞེས་གྲགས་པས་བདག་ནི། ཁྱིམ་ནས་ཁྱིམ་མེད་<line/>
པར་རབ་ཏུ་བྱུང་བ་སླའོ། །ཞེས་དེ་ལྟར་རབ་ཏུ་འབྱུང་བར་འགྱུར་རོ། །དེ་ལྟར་དེ་བཞིན་གཤེགས་པ་དེས་གཞོན་ནུ་དེ་ལ་གང་གི་ཚེ་འཇིག་རྟེན་གྱི་ཁམས་མི་མཇེད་འདིར་མགོན་པོ་<line/>
</page>
<page index="51" id="166A">༄༅། །ཤཱཀྱ་ཐུབ་པ་ཞེས་བྱ་བ་འབྱུང་བ་དེའི་ཚེ་རྒྱལ་པོ་ཆེན་པོ་ཁྱོད་ལི་ཙཱ་བའི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བར་འགྱུར་ཏེ། དེ་<line/>
ནས་འཇིག་རྟེན་གྱི་ཁམས་དེར་མགོན་པོ་ཡོངས་སུ་མྱ་ངན་ལས་འདས་པའི་འོག་ཏུ་བསྟན་པ་ནུབ་པའི་དུས་ཀྱི་ཚེ་ལོ་བརྒྱད་ཅུ་ལོན་པ་ན་དགེ་སློང་བློ་འཆང་ཞེས་བྱ་བར་གྱུར་ནས་<line/>
རང་གི་སྲོག་ལའང་མི་བལྟ་བར་བྱས་ཏེ་མདོ་འདི་འབྱིན་པར་འགྱུར་རོ། །དེ་ནས་ལོ་བརྒྱ་ལོན་པའི་འོག་ཏུ་ཤི་ནས་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་རོ། །དེའི་ཚེ་<line/>
ཁྱོད་ཀྱིས་རྫུ་འཕྲུལ་ཆེན་པོ་མང་དུ་འབྱིན་པར་འགྱུར་ཞིང་ས་བརྒྱད་པ་ལ་གནས་ཏེ། ལུས་གཅིག་ནི། བདེ་བ་ཅན་ན་འདུག །ལུས་གཅིག་ནི། སྤྲུལ་ཏེ་དགའ་ལྡན་དུ་བཞག་ནས་<line/>
མགོན་པོ་མི་ཕམ་པ་ལ་མདོ་འདི་འདྲི་བར་འགྱུར་རོ། །ཞེས་ལུང་བསྟན་ཏོ། །དེ་ནས་རྒྱལ་པོ་སའི་དབང་ཕྱུག་དེ་རང་གི་བུ་ལུང་བསྟན་པ་ཐོས་ནས་བདག་གི་བུ་སངས་རྒྱས་སུ་ལུང་<line/>
བསྟན་ཏོ། །ཞེས་དབང་པོ་ཐམས་ཅད་ཚིམ་པར་གྱུར་ཏོ། །དེ་ནས་གཞོན་ནུ་དེ་ལྷག་པར་ཡང་དམ་བཅས་པ་ལ་བརྟན་པར་བྱེད་དོ། །འོད་སྲུང་གིས་གསོལ་པ། བཅོམ་ལྡན་འདས། དེ་<line/>
ནས་རྒྱ་མཚོ་ཆེན་པོའང་ཐིགས་པ་ཐིགས་པ་ནས་ཕྲི་བས་མ་མཆིས་ལགས་སོ། །བཀའ་སྩལ་པ། ཇི་ལྟ་བུ་ཡིན། བཅོམ་ལྡན་འདས། དཔེར་ན། ཚོང་པ་ལམ་གྱིས་འཚོ་བ་<line/>
</page>
<page index="52" id="166B">འགའ་ཞིག་གིས་ཀཪྴ་པ་ཎ་དག་བགྲངས་ཏེ་བུམ་པར་སྤས་པ་ལས་དེ་ནས་དེའི་བུ་དུས་ནས་འགྲོན་བུ་དག་སྩལ་ཏོ། །དེ་ནས་དེ་འགྲོན་བུ་འདི་ཉུང་ངོ༌། །ཞེས་འཚལ་བར་འགྱུར་ཞིང༌། དེ་ནས་<line/>
དེ་དག་ཐམས་ཅད་བས་པར་གྱུར་པ་དེ་བཞིན་དུ་བྱང་ཆུབ་སེམས་དཔའ་སེམས་དཔའ་ཆེན་པོས་རྒྱ་མཚོ་ཆེན་པོ་ལས་ཆུའི་ཐིགས་པ་གཅིག་ཕྲི་བའང་ཡང་དག་པར་འཚལ་ལ། དེ་<line/>
བཞིན་དུ་ཆབ་ཀྱི་ལྷག་མ་ཡང་དག་པར་འཚལ་ལགས་ན། །བཅོམ་ལྡན་འདས། སངས་རྒྱས་བཅོམ་ལྡན་འདས་རྣམས་སེམས་ཅན་གྱི་ཕུང་པོ་ཟད་པར་མཁྱེན་པར་མི་འགྱུར་བ་ལྟ་<line/>
སྨོས་ཀྱང་ཅི་འཚལ། བཅོམ་ལྡན་འདས། སེམས་ཅན་གྱི་ཕུང་པོ་དེ་ནི། བས་པ་མ་མཆིས་ཏེ། དེའང་ཉན་ཐོས་དང༌། རང་སངས་རྒྱས་ཐམས་ཅད་ཀྱིས་མ་འཚལ་གྱི། འདི་ལྟར་སངས་<line/>
རྒྱས་བཅོམ་ལྡན་འདས་རྣམས་ཀྱིས་ནི། མཁྱེན་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང༌། ལེགས་སོ། །ལེགས་སོ། །དེ་དེ་བཞིན་ཏེ། སེམས་ཅན་གྱི་ཕུང་<line/>
པོ་ལ་ཟད་པ་མེད་དོ། །གསོལ་པ། བཅོམ་ལྡན་འདས། སེམས་ཅན་གང་དག་ཡོངས་སུ་མྱ་ངན་ལས་འདས་པ་དེ་དག་ལ་བས་པ་མ་མཆིས་སམ། འོན་ཏེ་མཆིས། བཀའ་སྩལ་པ།<line/>
སེམས་ཅན་ལ་ཟད་པ་མེད་དོ། །བཅོམ་ལྡན་འདས། སེམས་ཅན་བས་པ་མ་མཆིས་པ་ཇི་ལྟ་བུ་ལགས། བཀའ་སྩལ་པ། གལ་ཏེ་ཟད་པ་ཡོད་ན། དེས་ན་འགྲིབ་པ་ཉིད་ཡིན་ལ།<line/>
</page>
<page index="53" id="167A">༄༅། །འཕེལ་བ་ཉིད་ཡིན་ན། མདོ་འདིའི་དགོས་པ་ཆེན་པོར་འགྱུར་བས་སྔར་མདོ་འདིར་ཚིགས་སུ་བཅད་པ་སུམ་སྟོང་གསུངས་པ་བསྡུས་ནས་ཡང་དག་པར་<line/>
བཏགས་པ་ལས་དེ་དག་ཐམས་ཅད་རྒྱས་པར་རིག་པར་བྱའོ། །གལ་ཏེ་ཚིགས་སུ་བཅད་པ་སུམ་སྟོང་ཡང་དག་པར་བཏགས་པ་དེ་ལས་མེད་ན། དགེ་སློང་ཡངས་པ་ལ་དད་པའི་<line/>
ཡིད་ཅན་གྱིས་ཞུས་པ་གང་ཡིན་པ་དེ་ཁོ་ན་ལས་ལེགས་པར་ཤེས་པར་གྱིས་ཤིག །སངས་རྒྱས་བཅོམ་ལྡན་འདས་གང་དང་གང་དག་ཡོངས་སུ་མྱ་ངན་ལས་འདས་པ་དེ་དག་<line/>
ཐམས་ཅད་ནི། རྟག་པ། བརྟན་པ། ཞི་བ། ཐེར་ཟུག་པ་ཡིན་ནོ། །རྒྱུ་གང་གིས་ན་སངས་རྒྱས་བཅོམ་ལྡན་འདས་ཡོངས་སུ་མྱ་ངན་ལས་འདས་པ་གང་དག་ལགས་པ་དེ་དག་བས་<line/>
པར་མི་འགྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། ཇི་ལྟར་ཁྱམས་སམ། ཁང་བཟང་དུས་དུས་སུ་འཇིག་ཅིང་ཞིག་ན་ནམ་མཁའ་འགྱུར་བ་དེ་བཞིན་དུ་ཡོངས་<line/>
སུ་མྱ་ངན་ལས་འདས་པའི་མགོན་པོ་གང་དང་གང་དག་ཡིན་པ་དེ་དང་དེ་དག་ཐམས་ཅད་ཀྱི་ཐམས་ཅད་དུ་ཐར་པ་ཁོ་ནར་འགྱུར་རོ། །དཔེར་ན། ཥིདྷུ་ཞེས་བྱ་བའི་སྐད་ཀྱི་བྱིངས་<line/>
ཀྱི་དོན་ནི་ཏ་ཞེས་བྱ་བའི་རྐྱེན་གྱིས་དེ་གྲུབ་པ་ཞེས་བྱ་བའི་རང་བཞིན་དུ་འགྱུར་རོ། །ཇི་ལྟར་ན། འཇིག་རྟེན་པའི་བསྟན་བཅོས་རྣམས་ལ་ནཱ་མཱ་ཁྱཱ་ཏ་ཨུ་པ་ས་ག་སྲིད་ཏདྡྷི་ཏ་ཞེས་<line/>
</page>
<page index="54" id="167B">བྱ་བ་ལ་སོགས་པས་བསྡུས་པའི་གྲུབ་པའི་ཚིག་དེ་ལ་གྲུབ་པ་ཞེས་བྱ་བའོ། །གྲུབ་པའི་ཚིག་དེ་གྲུབ་པ་གང་ཡིན་པ་དེའང་མི་མངོན་པ་མེད་དོ། །དེ་བཞིན་དུ་སེམས་ཅན་གྱིས་སྟེང་<line/>
དང༌། འོག་ཏུ་ཉོན་མོངས་པ་ཞེས་བྱ་བ་ཞི་བར་བྱས་ནས་ཐར་པ་ཐོབ་ནའང་སྐྱེ་བ་དང༌། རྒ་བ་དང༌། འཆི་བའི་སྲིད་པ་འབྱུང་བར་མི་འགྱུར་རོ། །བརྡ་སྤྲོད་པ་ཅི་དགར་ཀློག་པ་དག་སིདྡྷ་<line/>
ཧ་ཞེས་བྱ་བ་གང་ཡིན་པ་དེའི་ཚིག་དེའང་བི་དྷུ་ཞེས་བྱ་བར་བྱེད་དེ། ཡང་རང་གིས་ཚིག་བསྡུས་ནས་རང་གྱི་ཚིག་གི་ངོ་བོར་བྱེད་དོ། །དེ་ཅིའི་ཕྱིར་ཞེ་ན། རྒྱུད་དེའི་ཕུལ་དུ་ཕྱིན་པའི་ཕྱིར་<line/>
དང༌། སློབ་མ་རྣམས་ཕུལ་དུ་ཕྱིན་པར་བྱ་བའི་ཕྱིར་དེ་འདིར་ལྟར་སྔོན་གྱི་ཡི་གེ་དང༌། ཆོ་གཅི་དག་གམ་མ་དག་མི་ཤེས་པར་གཅད་པ་དང༌། དབྱེ་བ་བསླབ་ནས་ཡང་གཅད་པ་དབྱེ་བ་<line/>
ཞེས་བྱ་བར་བྱེད་དོ། །དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱང་འདི་ལྟར་ཐོག་མ་རྫོགས་པའི་བྱང་ཆུབ་ཀྱི་སངས་རྒྱས་སུ་དབང་<line/>
བསྐུར་བ་དེ་ནས་བཟུང་སྟེ་རྒྱུན་མི་འཆད་པར་འཁོར་བ་ན་སེམས་ཅན་ཇི་ཙམ་པ་དེ་སྲིད་དུ་ལ་ལར་འབྱུང་བ། ལ་ལར་ཡོངས་སུ་མྱ་ངན་ལས་འདས་པ་སྟོན་ཀྱང་དེ་ཉམས་པར་མི་འགྱུར་<line/>
རོ། །དེ་ཅིའི་ཕྱིར་ཞེ་ན། དགྲ་བཅོམ་པ་ཉིད་ཀྱི་རྒྱུས་ཡང་སྐྱེ་བ་དང༌། རྒ་བ་དང༌། འཆི་བའི་སྲིད་པ་འབྱུང་བར་མི་འགྱུར་རོ། །འོད་སྲུང༌། ཁྱོད་ཀྱིས་ཇི་ལྟར་སྟེང་དང༌། འོག་ཏུ་གྲུབ་པ་མ་གྲུབ་<line/>
</page>
<page index="55" id="168A">༄༅། །པའི་ཚིག་ཏུ་མི་འགྱུར་བ་དེ་བཞིན་དུ་སངས་རྒྱས་བཅོམ་ལྡན་འདས་རྣམས་ཤེས་པར་གྱིས་ཤིག །འོད་སྲུང༌། སངས་རྒྱས་བཅོམ་ལྡན་འདས་རྣམས་ནི།<line/>
སྐུ་གཅིག་གིས་སངས་རྒྱས་གསུམ་དུ་འགྱུར་ཏེ། ཤཱཀྱ་མགོན་པོའི་སྐུ་གཅིག་གིས་དེ་དག་ཐམས་ཅད་སངས་རྒྱས་ཉིད་དུ་བྱེད་པ་དང༌། མི་ཕམ་པ་མི་ཕམ་པ་ཞེས་བྱ་བ་མགོན་<line/>
པོ་བྱམས་པར་འགྱུར་བ་གང་ཡིན་པ་དང༌། ང་ཉིད་ཐེར་ཟུག་པ་ཡིན་ཏེ། འདས་པའི་སངས་རྒྱས་དག་ཀྱང་ང་ཉིད་ཡིན་ནོ། །ཞེས་བྱ་བ་གང་ཡིན་པ་དེ་དང་དེ་དག་གསུངས་ཏེ།<line/>
གང་ཡང་བསྐལ་པ་འདིའི་སངས་རྒྱས་སྟོང་པོ་ཇི་སྙེད་པ་དེ་དག་ཐམས་ཅད་ཀྱང་སངས་རྒྱས་ཤཱཀྱ་ཐུབ་པའོ། །ཞེས་བྱ་བ་དེ་ལྟར་ཤེས་པར་གྱིས་ཤིག །སངས་རྒྱས་ཞེས་བྱ་བའི་<line/>
སྐད་ཀྱི་བྱིངས་ནི། མཁས་ཤིང་རྟོགས་པའི་སྐད་ཀྱི་བྱིངས་ཡིན་ཏེ། སངས་རྒྱས་ཀྱི་སྐད་ཀྱི་བྱིངས་དང༌། མྱ་ངན་ལས་འདས་པའི་སྐད་ཀྱི་བྱིངས་ནི། དེ་ལྟ་བུ་ཡིན་པར་གསུངས་<line/>
སོ༑ ༑ཇི་ལྟར་མཁས་ཤིང་རྟོགས་པའི་སྐད་ཀྱི་བྱིངས་ཉམས་པ་མེད་པ་དེ་བཞིན་དུ་སངས་རྒྱས་ངའང་རྟོགས་པའི་མྱ་ངན་ལས་འདས་པར་འགྱུར་རོ། །འོད་སྲུང༌། མདོ་སྡེ་འདི་ལྟ་བུ་<line/>
འདི་དག་མ་འོངས་པའི་དུས་ན་ཐོས་ན་རང་བཟོར་བྱས་པའོ། །ཞེས་སྨྲ་བར་འགྱུར་རོ། །དེ་ཅིའི་ཕྱིར་ཞེ་ན། སངས་རྒྱས་ཀྱི་གསུང་ལ་སྐད་ཀྱི་བྱིངས་མི་སྣང་བས་གྲུབ་པའི་སྐད་ཀྱི་<line/>
</page>
<page index="56" id="168B">བྱིངས་ཀྱི་མདོ་ནི། འགའ་ཞིག་གིས་བྱས་སོ། །སངས་རྒྱས་ཀྱི་གསུང་ལ་ནི། དེ་བཞིན་གཤེགས་པ་རྟག་པ་མི་སྣང་ན་ཁ་ཅིག་གིས་ཡང་རང་བཟོར་བྱས་སོ། །སངས་རྒྱས་ཀྱི་གསུང་ལ་ནི།<line/>
བདག་མི་སྣང་ན་ཁ་ཅིག་གིས་ཡང་རང་བཟོར་བྱས་སོ། །ཡང་གསུང་རབ་ཡན་ལག་དགུ་ལ་གང་དུའང་མཚུངས་པ་མེད་པ་ཞེས་བྱ་བའི་མདོ་མི་སྣང་ན་འགའ་ཞིག་གིས་རང་བཟོར་བྱས་<line/>
སོ༑ ༑མཚུངས་པ་མེད་པའི་མདོ་འདི་ནི། འགའ་ཞིག་རང་བཟོར་བྱས་པར་ཟད་དོ། །ཞེས་ཟེར་རོ། །དཔེར་ན། འདི་ལྟར་རྒྱལ་པོ་གཏོང་བ་དང་ལྡན་པར་གྱུར་པ་དེའི་ཚེ་རྒྱལ་པོ་དེའི་ནོར་<line/>
བསགས་པའི་བུམ་པ་མང་པོས་རུམ་ནས་འབྱུང་བར་འགྱུར་རོ། །དེ་ཅིའི་ཕྱིར་ཞེ་ན། ཇི་ལྟ་ཇི་ལྟར་རིན་པོ་ཆེ་གང་དང་གང་དག་ཤི་བ་དང༌། བཀྲེན་པ་དང༌། ཕོངས་པ་དང༌། སློང་མོ་<line/>
པ་ལ་སོགས་པ་ལ་བགོ་བཤའ་བྱེད་པ་དེ་ལྟ་དེ་ལྟར་དེ་ལ་འཇིག་རྟེན་དུ་རིན་པོ་ཆེ་ཡ་མཚན་ཅན་དེ་དང་དེ་དག་འབྱུང་བར་འགྱུར་རོ། །དེ་བཞིན་དུ་བྱང་ཆུབ་སེམས་དཔའ་ཐབས་<line/>
ཆེན་པོ་ལ་མཁས་པ་ཆོས་ཟབ་མོ་རིན་པོ་ཆེ་གང་དང་གང་དག་ཡིན་པ་སེམས་ཅན་རྣམས་ལ་ཆོས་བསྟན་པ་སྟོན་ཅིང་དེས་ཆོག་ཤེས་པ་དང༌། ཡོ་བྱད་བསྙུངས་པ་ཐོག་མར་བྱས་<line/>
ནས་དེ་ལྟར་ཆོས་སྟོན་པ་ལ་ཞུགས་པ་ན་དམ་པ་མ་ཡིན་པའི་རྫས་སྤོང་བའི་མདོ་སྡེ་གང་ཡིན་པ་དེ་དག་འཐོབ་པར་འགྱུར་བ་འདི་ལྟ་སྟེ། སྟོང་པ་ཉིད་དང༌། མཚན་མ་མེད་པ་དང༌།<line/>
</page>
<page index="57" id="169A">༄༅། །སྨོན་པ་མེད་པ་དང་ལྡན་པའི་སྒོ་དེ་ལྟ་བུ་དག་འཐོབ་པར་འགྱུར་རོ། །དེ་བཞིན་གཤེགས་པ་རྟག་པ་ཉིད་དང༌། དེ་བཞིན་གཤེགས་པའི་སྙིང་པོ་ཡོད་པ་<line/>
ཉིད་ཀྱི་མདོ་སྡེ་སྙིང་པོ་ཅན་གྱི་ལེ་འུ་འདི་ལྟ་བུ་འདི་དག་ཀྱང་འཐོབ་པར་འགྱུར་རོ། །གསོལ་པ། བཅོམ་ལྡན་འདས། བྱང་ཆུབ་སེམས་དཔའ་ཆོས་ལ་གུས་པར་བགྱིད་པ་དེ་ཇི་<line/>
ལྟ་བུ་ལགས། བཀའ་སྩལ་པ། གང་གི་ཚེ་རུང་བ་མ་ཡིན་པ་ལ་རུང་བའི་འདུ་ཤེས་ཀྱིས་སྤྱོང་ནའོ། །གསོལ་པ། ཇི་ལྟ་བུ་ལགས། བཀའ་སྩལ་པ། དཔེར་ན། ཀོ་ས་ལའི་<line/>
རྒྱལ་པོ་གསལ་རྒྱལ་འདིའི་དྲུང་དུ་གང་གི་ཚེ་རྒྱལ་པོ་འགའ་ཞིག་གི་ཕོ་ཉ་རིགས་དམའ་བ་ལས་སྐྱེས་པ་གདོལ་བ་བཀྲེན་པ་ཞིག་འོངས་པར་གྱུར་ན། དེ་ལ་རྔ་བོ་ཆེ་དང༌། རོལ་<line/>
མོའི་སྒྲ་མང་པོ་དང༌། གླང་པོ་ཆེའི་སྟེང་ནས་སྐད་ཆེན་པོ་སྒྲོག་ཅིང་སྟན་ཆེན་པོ་བཏིང་ནས་རྒྱལ་པོ་ལས་དྲི་དང༌། ཕྲེང་བ་དང༌། བྱུག་པ་དང༌། མེ་ཏོག་དང༌། ཕྱེ་མ་དང༌། གོས་དང༌།<line/>
རྒྱན་མང་དུ་འཐོབ་པར་འགྱུར་ཞིང་རྒྱལ་པོ་རང་ཡང་གོས་བཟང་པོ་བགོས་ནས་སྟན་མཐོན་པོ་ལས་བབས་ཏེ། གླང་པོ་ཆེ་དང༌། རྟ་དང༌། ཤིང་རྟ་དག་ཡོད་བཞིན་དུ་དེའི་མདུན་<line/>
ནས་བསུ་བའི་ཕྱིར་རྐང་གིས་འགྲོ་ཞིང་སྟན་དང་བཏིང་བ་ཡོད་བཞིན་དུ་དེའི་མདུན་ན་ས་ལ་འདུག་པར་བྱེད་དོ། །དེ་ཅིའི་ཕྱིར་ཞེ་ན། འདི་ལྟར་འཇིག་རྟེན་དེ་དག་གིས་གོས་<line/>
</page>
<page index="58" id="169B">དང་རྒྱན་དུ་བཅས་པ་བྱས་པར་འགྱུར་མོད་ཀྱི། འོན་ཀྱང་དེ་རྒྱལ་པོའི་ཕོ་ཉ་ཡིན་ནོ། །ཞེས་བཀུར་སྟི་བྱེད་དོ། །དེ་བཞིན་དུ་ཆོས་སྨྲ་བའི་མདུན་དུ་གཏམ་གྱི་དུས་ན་དགེ་སློང་ངམ། ཁྱིམ་<line/>
པས་ཇི་ལྟར་ངའི་སྤྱན་སྔ་ན་སྟན་དམའ་བ་ལ་འདུག་ནས་ལྷའི་ཕྱེ་མ་དང༌། དྲི་དང༌། ཕྲེང་བ་དང༌། བྱུག་པ་དང༌། བདུག་པ་དང༌། མེ་ཏོག་དང༌། རྒྱན་རྣམས་ཀྱིས་བྱེད་པ་བཞིན་དུ་བྱའོ། །གང་<line/>
ཞིག་དེ་ལྟར་སྤྱོད་པ་དེ་ལ་ཡ་མཚན་དེ་དང་དེ་དག་དེའི་དྲུང་དུ་འབྱུང་བར་འགྱུར་ཞིང་དེ་ལ་རྟག་ཏུ་ངོ་མཚར་དུ་བྱ་བ་གནོད་སྦྱིན་དང༌། སྲིན་པོའི་རྒྱལ་པོ་རྣམས་ཀྱང་རིམ་གྲོ་བྱེད་པར་<line/>
འགྱུར་རོ། །དཔེར་ན། བྱང་གི་སྒྲ་མི་སྙན་གྱི་མི་རྣམས་ཀྱི་ཟས་འཕེལ་བར་འགྱུར་གྱི་འགྲིབ་པར་མི་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་དེ་དག་ཇི་སྲིད་འཚོའི་བར་དུ་ཟས་དང་<line/>
སྐོམ་གྱི་འདུ་ཤེས་མེད་ཅིང་མཁྲེན་པ་དང༌། ཕྲག་དོག་དང༌། སེར་སྣ་མི་འབྱུང་བའི་ཕྱིར་བར་མ་དོར་འགྲིབ་པར་མི་འགྱུར་རོ། །དེ་བཞིན་དུ་ཛམྦུའི་གླིང་འདི་ན་དགེ་སློང་དང༌། དགེ་<line/>
སློང་མ་དང༌། དགེ་བསྙེན་དང༌། དགེ་བསྙེན་མ་མདོ་སྡེ་འདི་ལྟ་བུ་འདི་ལྟ་བུ་འདི་དག་འབྲི་བ་དང༌། ཀློག་པ་དང༌། འཆང་བ་དང༌། ཀུན་ཆུབ་པར་བྱེད་པ་དང༌། གཞན་དག་ལའང་<line/>
སྟོན་པར་བྱེད་ཅིང་བར་མ་དོར་སྒྱིད་ལུག་པར་མི་འགྱུར། སོམ་ཉི་ཟ་བར་མི་འགྱུར། ཐེ་ཚོམ་ཟ་བར་མི་འགྱུར། སྐུར་བ་འདེབས་པར་མི་འགྱུར་བ་གང་ཡིན་པ་དེ་དག་གིས་རྟག་ཏུ་<line/>
</page>
<page index="59" id="170A">༄༅། །སངས་རྒྱས་ཀྱི་བྱིན་གྱི་རླབས་ཀྱིས་ངོ་མཚར་དུ་བྱ་བ་བཟའ་བ་དང༌། བཏུང་བ་མང་པོ་རྙེད་པར་འགྱུར་ཏེ། བྱང་ཆུབ་ལ་ཐུག་པའི་བར་དུ་མི་ཟད་མི་འབྲི། མི་འགོང་<line/>
ཞིང་བར་མ་དོར་ཡོངས་སུ་གཏུགས་པར་མི་འགྱུར་རོ། །གཞན་ཡང་དཔེར་ན། དགེ་སློང་བར་མ་དོར་གཡེལ་བ་མི་བྱེད་པ་གང་ཡིན་པ་དེ་ལ་ལུས་ཐ་མ་འཛིན་པའི་ལྷ་རྣམས་རང་<line/>
གི་ལུས་ཁོ་ནས་ཇི་སྲིད་འཚོའི་བར་དུ་རིམ་གྲོ་བྱེད་དོ། །དེ་བཞིན་དུ་གང་དག་མདོ་སྡེ་འདི་ལྟ་བུ་དག་ལ་ཐ་ན་ཡུངས་འབྲུ་ཙམ་ཡང་སྐུར་བ་གདབ་པའི་འདུ་ཤེས་སྐྱེ་བར་མི་འགྱུར་<line/>
བ་དེ་དག་ནི། དེ་བཞིན་གཤེགས་པའི་སྙིང་པོའོ། །དེ་བཞིན་གཤེགས་པ་རྟག་པ་ཉིད་ཐོབ་པར་འགྱུར་རོ། །དེ་དག་འཆང་བ་དང༌། བསྟེན་པ་དང༌། བཀུར་སྟི་དང༌། རིམ་གྲོ་བྱེད་<line/>
པའང་དེ་བཞིན་གཤེགས་པ་རྣམས་ལས་མངོན་དུ་འགྱུར་རོ། །དཔེར་ན། འཁོར་ལོས་བསྒྱུར་བའི་རྒྱལ་པོ་གང་དང་གང་དུ་འགྲོ་བ་དེ་དང་དེར་རིན་པོ་ཆེ་སྣ་བདུན་དག་འདོང་བར་<line/>
འགྱུར་རོ། །དེ་བཞིན་དུ་གང་དུ་ཕན་པ་སྟོན་པར་འབྱུང་བ་དེ་དང་དེར་མདོ་སྡེ་འདི་ལྟ་བུ་འདི་དག་འབྱུང་བར་འགྱུར་རོ། །དཔེར་ན། གང་དང་གང་དུ་འཁོར་ལོས་བསྒྱུར་བའི་རྒྱལ་<line/>
པོ་འདུག་པ་དེ་དང་དེར་རིན་པོ་ཆེ་སྣ་བདུན་དག་འདུག་གི །ཕྱོགས་གཞན་དུ་གོམ་པ་གཅིག་ཀྱང་མི་འདུག་གོ །དེར་ནི། རིན་པོ་ཆེ་ངན་པ་གཞན་དག་འདུག་གོ །དེ་བཞིན་དུ་<line/>
</page>
<page index="60" id="170B">གང་དུ་ཕན་པ་སྟོན་པ་མངོན་སུམ་དུ་གྱུར་པ་འབྱུང་བ་དེའི་ཚེ་ལྷོ་ཕྱོགས་ཀྱི་ལམ་ནས་མདོ་སྡེ་འདི་ལྟ་བུ་འདི་དག་འོང་བར་འགྱུར་ཞིང་འོངས་ནས་ཀྱང་དེ་དག་གི་དྲུང་དུ་འགྲོ་བར་འགྱུར་<line/>
གྱི༑ ཕྱོགས་གཞན་དུ་ནི་གནས་པར་མི་འགྱུར་རོ། །འཕགས་པ་རྔ་བོ་ཆེ་ཆེན་པོའི་འླེའུ་བམ་པོ་གསུམ་པ། དེར་ནི་སྟོང་པ་ཉིད་ཀྱི་ལེའུ་དང་ལྡན་པའི་དྲང་བའི་མདོ་སྡེ་<line/>
གཞན་དག་འབྱུང་ཞིང་གལ་ཏེ་དེ་ན་སྟོན་པ་ཡོད་ན་དེ་ཉིད་དུ་གནས་པར་འགྱུར་རོ། །ཡང་འཁོར་ལོས་བསྒྱུར་བའི་རྒྱལ་པོ་ཕྱོགས་གཞན་དུ་སོང་ན་དེ་ན་སེམས་ཅན་གང་དག་རྒྱལ་<line/>
པོའི་ཞམ་རིང་བྱེད་པ་དེ་དག་འདི་སྙམ་དུ་བདག་ཀྱང་རྒྱལ་པོ་གང་དུ་བཞུད་པ་དེར་འདོང་ངོ་སྙམ་དུ་སེམས་པར་འགྱུར་རོ། །དེ་བཞིན་དུ་གང་དུ་ཕན་པ་སྟོན་པ་འབྱུང་བ་དེར་མདོ་སྡེ་<line/>
འདི་ལྟ་བུ་འདི་དག་འབྱུང་བར་འགྱུར་རོ། །དཔེར་ན། གང་གི་ཚེ་འཁོར་ལོས་བསྒྱུར་བའི་རྒྱལ་པོ་འབྱུང་བར་འགྱུར་བ་དེའི་ཚེ་རིན་པོ་ཆེ་སྣ་བདུན་དག་འབྱུང་བར་འགྱུར་རོ། །དེ་<line/>
བཞིན་དུ་ཕན་པ་སྟོན་པ་གང་དུ་འབྱུང་བར་འགྱུར་བ་དེའི་ཚེ་དེ་དག་གི་ལག་ཏུ་མདོ་སྡེ་འདི་ལྟ་བུ་འདི་དག་འོང་བར་འགྱུར་རོ། །གཞན་ཡང་གང་གི་ཚེ་འཁོར་ལོས་བསྒྱུར་བའི་རྒྱལ་<line/>
པོས་རིན་པོ་ཆེ་སྣ་བདུན་ལས་སྣ་གཅིག་མ་མཐོང་ནས་དེས་བཙལ་ནས་རིན་པོ་ཆེ་སྣ་བདུན་པོ་གང་ན་ཡོད་པ་དེ་ཉིད་དུ་ཕྱིན་པར་འགྱུར་རོ། །དེ་བཞིན་དུ་མདོ་སྡེ་འདི་ལྟ་བུ་འདི་མཉན་<line/>
</page>
<page index="61" id="171A">༄༅། །ན་གང་ན་ཕན་པ་སྟོན་པ་ཡོད་པ་དེ་དང་དེ་ཁོ་ནར་བཙལ་ན་རྙེད་པར་འགྱུར་རོ། །དཔེར་ན། གང་ན་འཁོར་ལོས་བསྒྱུར་བའི་རྒྱལ་པོ་མེད་པ་དེ་ན་ཁམས་ཀྱི་<line/>
རྒྱལ་པོ་དང༌། སྟོབས་ཀྱི་འཁོར་ལོས་བསྒྱུར་བ་དང༌། རྒྱལ་ཕྲན་གྱི་ཚོགས་རྣམས་འབྱུང་ངོ༌། །དེ་བཞིན་དུ་གང་ན་མདོ་སྡེ་འདི་ལྟ་བུ་འདི་དག་འཆད་པར་མི་འགྱུར་བ་དེར་ཕན་<line/>
པ་སྟོན་པ་འདི་ལྟ་སྟེ། སྟོང་པ་ཉིད་ཀྱི་ལེའུ་དང་ལྡན་པ་ཕལ་པ་གཞན་སྟོན་ཅིང་འཆད་པར་འགྱུར་རོ། །དེའི་ཚེ་དེ་དག་གིས་མདོ་སྡེ་དེ་ལྟ་བུ་མང་པོ་དག་མཐོང་ཐོས་ནས་སེམས་<line/>
ཅན་དེ་དག་སློབ་ཅིང་དེ་དག་གིས་ལོབས་ནས་གང་གི་ཚེ་དེ་བཞིན་གཤེགས་པའི་སྙིང་པོ་དེ་བཞིན་གཤེགས་པ་རྟག་པའི་བདག་ཉིད་དང་ལྡན་པའི་མདོ་སྡེ་འདི་ལྟ་བུ་འདི་དག་<line/>
ཐོས་ན་དེ་དག་ཡིད་གཉིས་དང༌། ཐེ་ཚོམ་འཐོབ་ཅིང་བློ་ཕྱིན་ཅི་ལོག་ཏུ་འགྱུར་རོ། །ཐེ་ཚོམ་དང་བློ་ཕྱིན་ཅི་ལོག་ཏུ་གྱུར་ནས་ཅི་ནས་ཀྱང་ཕན་པ་སྟོན་པ་ལ་འཕྱའང་རུང༌། མི་<line/>
འཕྱའང་རུང༌། དགའ་བར་བྱེད་ཀྱང་རུང༌། མགུ་བར་བྱེད་ཀྱང་རུང༌། བརྙེས་པར་བྱེད་ཀྱང་རུང༌། རྙོག་པར་བྱེད་ཀྱང་རུང༌། འདི་སྐད་ཅེས་ཅི་འདི་རང་བཟོར་བྱས་པ་ཞིག་གམ།<line/>
འོན་ཏེ་འདི་བསྟན་པ་ཉམས་པར་བདུད་ཀྱིས་བསམ་ནས་བྱས་པ་ཞིག་ཅེས་སྨྲ་ཞིང་བསམ་ནས་དེ་དག་གི་དྲུང་ནས་ལོག་སྟེ་རང་རང་གི་ཡུལ་དུ་དོང་ནས་ཕན་ཚུན་ཚུལ་ཁྲིམས་<line/>
</page>
<page index="62" id="171B">ཉམས་པར་བྱེད། ལྟ་བ་ཉམས་པར་བྱེད་པར་འགྱུར་གྱི། དེ་དག་གིས་མདོ་སྡེ་འདི་ལྟ་བུ་འདི་དག་ཐོབ་པར་ནི་མི་འགྱུར་རོ། །དེ་ཅིའི་ཕྱིར་ཞེ་ན། གང་ན་ཕན་པ་སྟོན་པ་དེར་མདོ་སྡེ་<line/>
འདི་ལྟ་བུ་འདི་དག་འབྱུང་བར་འགྱུར་རོ། །དེའི་ཚེ་འཇིག་རྟེན་འདིར་སེམས་ཅན་མང་པོ་མང་པོ་དག་གིས་མཐོང་ཞིང་ཐོས་ནས་ཐེག་པ་ཆེན་པོ་ལ་སྐུར་བ་འདེབས་པར་འགྱུར་གྱི།<line/>
ཞུམ་པར་མི་བྱའོ། །དེ་ཅིའི་ཕྱིར་ཞེ་ན། དུས་འདི་ནི། སྙིགས་མ་ལྔའི་དུས་ཡིན། དུས་འདི་ནི། བསྟན་པ་ཉམས་པར་འགྱུར་བ་ཡིན་པས་སེམས་ཅན་མང་པོ་དག་ཐེག་པ་ཆེན་པོ་ལ་<line/>
ཤིན་ཏུ་སྐུར་བ་འདེབས་པར་འགྱུར་རོ། །དཔེར་ན། ཁྱིམ་བདུན་གྱི་གྲོང་ལ་འགྲོན་བུ་གཅིག་ཡོད་པ་དེ་བཞིན་དུ་གང་ན་མདོ་སྡེ་འདི་ལྟ་བུ་འདི་དག་རབ་ཏུ་སྤྱོད་པ་དེ་ནའང་སྐྱེ་བོ་བདུན་<line/>
ལས་གཅིག་ནི། གདོན་མི་ཟ་བར་དམ་པའི་ཆོས་སྤོང་བར་འགྱུར་རོ། །འདི་ལྟ་སྟེ། ཚུལ་ཁྲིམས་མཚུངས་པ་དེ་དག་གིས་ཚུལ་ཁྲིམས་དག་པ་མཐོང་ནས་ཡིད་རངས་པར་གྱུར་ཅིང་<line/>
ཕན་ཚུན་གཅིག་ལ་གཅིག་ཚུལ་ཁྲིམས་ཉམས་པར་བྱེད་པས་དགའ་བར་འགྱུར་རོ། །དེ་ལ་ཚུལ་ཁྲིམས་མཚུངས་པ་ཞེས་བྱ་བ་ཇི་ལྟ་བུ་ཞེ་ན། གང་ཞིག་མདོ་སྡེ་འདི་ལྟ་བུ་འདི་ཐོས་<line/>
ཤིང་མདོ་སྡེ་དེ་དག་གི་ཆོས་སྟོན་པ་ལ་སོགས་པ་མཐོང་ན་འདི་ལྟར་ཡིད་ལ་བཅགས་ནས་ནི་ཕྱིར་ཕྱོགས་པར་བྱེད་ཅིང་གཏམ་འདི་ལྟ་བུ་དག་སྨྲ་སྟེ། དེ་ལ་སེམས་ཅན་གྱི་ཁམས་ནི་<line/>
</page>
<page index="63" id="172A">༄༅། །གང༌། དེ་ལ་དེ་བཞིན་གཤེགས་པའི་བདག་གི་ངོ་བོ་ཉིད་རྟག་པའམ། རང་བཞིན་རྟག་པ་ཉིད་ནི། གང་ཡངས་པའི་མདོ་བསྟན་པ་འདིའི་གཏམ་ནི་ཅི་ཡིན་<line/>
ཞེས་ཁ་གཞན་དུ་བལྟས་ཏེ་སེམས་པར་བྱེད་ཅིང་དེ་དག་འདི་དག་ནི། བདག་གི་ཕྱོགས་བྱེད་པར་འགྱུར་རོ། །ཞེས་དེ་དག་ཕན་ཚུན་དུ་བྱམས་པར་བྱེད་ཅིང་དེ་ལྟར་རིམ་གྱིས་<line/>
རང་བཞིན་ལ་འཇོག་པར་བྱེད། དེ་དག་གི་རང་བཞིན་དང་རང་བཞིན་གཅིག་པར་བྱེད་དོ། །དཔེར་ན། བྲམ་ཟེའི་ཁྱིམ་མམ་ཁྱིམ་བདག་གི་ཁྱིམ་ན་ཁྱེའུ་འགའ་ཞིག་སྤྱོད་པ་<line/>
མ་ཡིན་པ་ལ་ཞུགས་པར་གྱུར་པ་ན་དེ་ཕ་དང་མས་བཟློག་སྟེ། དེ་དེ་ལས་བཟློག་པ་ན་སྤྱོད་པ་མ་ཡིན་པ་དེ་ལས་ལྡོག་ཏུ་མ་བཏུབ་ནས་ཇི་ཙམ་ན་དེ་རང་གི་ཁྱིམ་ནས་བྱུང་སྟེ། བྱུང་<line/>
ནས་ཁྱེའུ་གཞན་ཞིག་དང་ལྷན་ཅིག་འདྲིས་པར་བྱེད་དོ། །དེ་ནས་ཁྱེའུ་དེས་ཁྱེའུ་དེའང་ཁྲིད་ནས་མདའ་མ། བུས་པའི་རྩེད་མོའམ། རྩེ་མོ་གང་ཡང་རུང་བ་དག་གིས་རྩེ་བར་བྱེད་<line/>
དེ༑ དེ་ཇི་ལྟར་དགའ་བ་དེ་བཞིན་དུའང་བྱེད་དོ། །དེ་ནས་དུས་གཞན་ཞིག་ན་དེའང་ཡིད་དགའ་བར་གྱུར་ནས་རང་གི་ཁྱིམ་ནས་འབྱུང་ཞིང་བྱུང་ནས་སེམས་ཤིང་བདག་ཅག་ལ་འདི་<line/>
དང་འདི་སྐད་ཅེས་ཟེར་བས་མ་ལ་བདག་ཅག་ཡུལ་གཞན་དུ་འདོད་དོ་ཞེས་ཟེར་བ་ལྟ་བུ་དག་ནི། ཚུལ་ཁྲིམས་མཚུངས་པ་ཞེས་བྱ་བ་ཡིན་ཏེ། དེ་ལྟ་བུ་དེ་དག་ནི། མདོ་སྡེ་འདི་ལྟ་<line/>
</page>
<page index="64" id="172B">བུ་འདི་དག་ལ་དགའ་བར་མི་འགྱུར། མདོ་སྡེ་འདི་ལྟ་བུ་འདི་དག་ཀློག་པ་དང༌། གཞན་ལའང་སྟོན་པ་དང༌། གཞན་དག་སྦྱོང་བར་བྱེད་པ་དེ་ལྟ་བུ་གནས་པ་དང༌། དེ་ལྟར་སྦྱོང་བར་<line/>
བྱེད་པ་དེ་དག་ལ་ཕྱོགས་པར་མི་འགྱུར་རོ། །དེ་ཅིའི་ཕྱིར་ཞེ་ན། དེ་འདྲ་བའི་དུས་ལ་ནི། སེམས་ཅན་རྣམས་ཆོས་ཀྱིས་འཕོངས་པར་འགྱུར་བས་བཅོམ་པའི་ཡིད་ཀྱིས་ལྷོད་པར་<line/>
འགྱུར་བའི་ཕྱིར་རོ། །དེ་ནས་དེའི་ཚེ་གང་དང་གང་དུ་བསྐལ་པ་འདྲ་བའི་སྤྱོད་པ་དེ་དང་དེར་དོང་ནས་སྐུར་བ་འདེབས་པར་འགྱུར་རོ། །བཅོམ་ལྡན་འདས། ཀྱེ་མའོ་དུས་ངན་པའི་དུས་<line/>
འབྱུང་བར་འགྱུར་ལགས་སོ། །བཀའ་སྩལ་པ། འོད་སྲུང༌། དེ་འདྲ་བའི་དུས་བྱུང་ན་ཕན་པར་སྟོན་པ་རྣམས་ཀྱིས་ཅི་འདྲ་བ་དང༌། ཇི་ལྟ་བུའི་རང་བཞིན་དུ་བྱ་ཞེ་ན། དཔེར་ན། གྲོང་<line/>
རྡལ་ལམ། གྲོང་ཁྱེར་རམ། ཚོང་འདུས་ཀྱི་ལམ་པོ་ཆེ་ལ་བརྟེན་པའི་ཞིང་གླང་པོ་ཆེ་དང༌། རྟ་དང༌། མིས་བཟའ་བར་འོས་པའི་མོན་སྲན་སྡེའུ་དང༌། མོན་སྲན་གྲེའུ་དང༌། བུ་རམ་ཤིང་<line/>
གི་ཞིང་ལོ་ཏོག་ཕུན་སུམ་ཚོགས་པ་ཞིག་ཡོད་པར་གྱུར་ལ། དེའང་གཟན་ཁར་བབ་པས་དེའི་དབུས་སུ་ལམ་པོ་ཆེ་བྱུང་ལ། དེ་ནས་དེར་ཁྱིམ་མི་ཞིང་བདག་གིས་སྲུང་མ་ཞིག་བཞག་<line/>
པ་དང༌། དེ་ནས་དེས་ཉི་མ་གཅིག་བསྲུངས་ནས་བག་ཚ་སྟེ་གཡེལ་བར་གྱུར་ཏོ། །དེ་ནས་དེ་བཞིན་དུ་གཉིས་པ་དང༌། གསུམ་པ་དང༌། བཅུ་པ་དང༌། ཉི་ཤུ་པ་དང༌། བརྒྱ་པའང་དེ་བཞིན་<line/>
</page>
<page index="65" id="173A">༄༅། །ནོ༑ ༑དེ་ལ་མི་ཐ་མ་ཤོས་ཀྱིས་བསམ་པ། གལ་ཏེ་བདག་གིས་འདི་དག་ཐམས་ཅད་ཕྱིར་བཟློག་ན་དེ་ཉིད་ཀྱིས་བདག་གིས་ཞིང་བསྲུངས་པར་མི་འགྱུར་བ་དང༌།<line/>
ལོ་ཏོག་ཀྱང་འགྲུབ་པར་མི་འགྱུར་བས་བདག་གིས་ཐབས་ལེགས་པ་གང་གིས་བདག་ཞིང་སྲུང་དུ་འགྱུར་བ། ཞིང་གི་ལོ་ཏོག་ཆུད་གཟོན་པར་ཞུགས་པ་རྣམས་ལ་ཐབས་ལེགས་<line/>
པ་ཞིག་བསམ་པར་བྱའོ་སྙམ་ཞིང་དེ་ནས་དེས་དེ་ལྟར་བསམ་ནས་དེས་གང་ན་མོན་སྲན་ཙམ་མམ། མོན་སྲན་སྡེའུ་འམ། མོན་སྲན་གྲེའུ་འམ། རྒྱ་སྲན་ཡོད་པ་དེ་ལས་དེ་ཐོག་<line/>
མར་འགྲོན་པ་རྣམས་ལ་གུས་པས་བསུ་ནས་ཕུ་ནུ་པོ་བདག་གི་འདི་སྣོམས་ཤིག་ཅེས་སྨྲ་ཞིང་སྦྱིན་པ་བྱེད་ན། དེ་ལྟར་བྱིན་ཞིང་དེ་ལྟར་སྨྲས་པས་ཞིང་དེ་ཐམས་ཅད་འགྲུབ་པར་<line/>
འགྱུར་རོ། །འོད་སྲུང༌། ཁྱོད་ཀྱིས་ཀྱང་དེ་བཞིན་དུ་ང་འདས་པའི་འོག་ཏུ་ཐབས་དེ་ལྟ་བུ་བྱོས་ལ་མདོ་འདི་ཕྱུངས་ཤིག །འོད་སྲུང་གིས་གསོལ་པ། བཅོམ་ལྡན་འདས། བདག་<line/>
གིས་རྣམ་གྲངས་འདིས་སྐྱེས་བུ་ཐ་ཤལ་རྣམས་ཡང་དག་པར་གཟུང་རྔོ་མི་ཐོགས་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས། བསྐལ་པ་བརྒྱ་སྟོང་དུ་རིའི་རྒྱལ་པོ་རི་<line/>
རབ་ཁུར་དུ་ཐོགས་པ་ནི། མི་མངོ་ལགས་ཀྱི། སྐྱེས་བུ་ཐ་ཤལ་ཚུལ་ཁྲིམས་འཆལ་པ་དམ་པའི་ཆོས་ལ་སྐུར་པ་འདེབས་པ། དམ་པའི་ཆོས་ལ་སྨོད་པའི་སེམས་ཅན་དག་གི་<line/>
</page>
<page index="66" id="173B">ཚིག་རྩུབ་མོ་ཉན་པ་ནི། མ་ལགས་སོ། །བཅོམ་ལྡན་འདས། གཞན་གྱི་སུག་པར་མཆིས་ཏེ་དབང་དུ་བགྱིས་པ་ནི། མི་མངོ་ལགས་ཀྱི། སྐྱེས་བུ་ཐ་ཤལ་ཚུལ་ཁྲིམས་འཆལ་པ་ཅན་<line/>
དམ་པའི་ཆོས་ལས་ཁ་ཕྱིར་ཕྱོགས་པ། དམ་པའི་ཆོས་ལས་རིང་དུ་གྱུར་པ། དམ་པའི་ཆོས་མཉན་པ་མ་བཟུང་བས་ཉམས་པའི་རྒྱུད་ཅན་གྱི་སེམས་ཅན་དེ་དག་གི་ཚིག་རྩུབ་པོ་དང༌།<line/>
རང་བཞིན་ངན་པའི་ངག་དང༌། ཚིག་མཉན་པ་ནི། མ་ལགས་སོ། །བཅོམ་ལྡན་འདས། ས་ཆེན་པོ་འདི་རྒྱ་མཚོ་དང༌། རི་དང་བཅས་པར་བསྐལ་པ་བྱེ་བ་ས་ཡ་ཕྲག་བརྒྱ་སྟོང་མང་པོར་<line/>
སྤྱི་བོར་ཐོགས་པ་ནི། མི་མངོ་ལགས་ཀྱི། སྐྱེས་བུ་ཐ་ཤལ་ཚུལ་ཁྲིམས་འཆལ་པ་བསྟན་པ་རབ་ཏུ་རྣམ་པར་འཇིག་པར་བགྱིད་པ་བདག་ལ་བསྟོད་ཅིང་གཞན་ལ་སྨོད་པའི་སེམས་<line/>
ཅན་དེ་དག་གི་ཚིག་རྩུབ་པོ་ཉན་པ་ནི། མ་ལགས་སོ། །བཅོམ་ལྡན་འདས། འོན་པ་ཉིད་དང༌། ལྐུག་པ་ཉིད་དང༌། དམུས་ལོང་ཉིད་ནི། མི་མངོ་ལགས་ཀྱི། སྐྱེས་བུ་ཐ་ཤལ་ཚུལ་<line/>
ཁྲིམས་འཆལ་པ་མུ་གེའི་ཚེ་འཚོ་བའི་ཕྱིར་མགོ་བྲེགས་ཤིང་ངུར་སྨྲིག་བགོས་ནས་ཟས་དང༌། སྐོམ་ལྷུར་བགྱིད་པའི་སེམས་ཅན་དེ་དག་གི་ཚིག་རྩུབ་པོ་ཉན་པ་ནི། མ་ལགས་<line/>
སོ། །བཅོམ་ལྡན་འདས། མྱུར་དུ་ཡོངས་སུ་མྱ་ངན་ལས་འདས་པ་ནི། མི་མངོ་ལགས་ཀྱི། སྐྱེས་བུ་ཐ་ཤལ་ཚུལ་ཁྲིམས་འཆལ་བ་ལུས་བོང་ལྟར་ཀུན་ཏུ་སྤྱོད་པ། ལུས་ཀྱི་ཚུལ་<line/>
</page>
<page index="67" id="174A">༄༅། །འཆོས་པ་དང༌། ངག་གི་ཚུལ་འཆོས་པའི་སེམས་ཅན་དག་གི་ཚིག་རྩུབ་པོ་དང༌། ངག་དང་ཚིག་ཉན་པ་ནི། མ་ལགས་སོ། །བཅོམ་ལྡན་འདས་ཀྱིས་<line/>
བཀའ་སྩལ་པ། འོད་སྲུང༌། ཁྱོད་ཡོངས་སུ་མྱ་ངན་ལས་འདས་ནའང་སྐྱེ་བར་མི་འགྱུར་རམ། ཡོངས་སུ་མྱ་ངན་ལས་འདས་པའི་མཐར་ཕྱིན་པ་ཡིན་ནམ། བཅོམ་ལྡན་འདས་<line/>
གང་ཞིག་ཡོངས་སུ་མྱ་ངན་ལས་འདས་ནའང་སྐྱེ་བར་མི་འགྱུར་ཞིང་འགུམ་པར་མི་འགྱུར་བའི་སེམས་ཅན་རྣམས་ཀྱི་ལམ་ནི། ཐེག་པ་གསུམ་ལགས་ཏེ། བཅོམ་ལྡན་འདས་<line/>
ཉན་ཐོས་དང༌། རང་སངས་རྒྱས་དང༌། སངས་རྒྱས་བཅོམ་ལྡན་འདས་རྣམས་ཀྱི་ལགས་སོ། །འོད་སྲུང་གིས་ཡང་གསོལ་པ། བཅོམ་ལྡན་འདས། ཡོངས་སུ་མྱ་ངན་ལས་<line/>
འདས་ནའང་ཡོངས་སུ་མྱ་ངན་ལས་འདས་པར་མི་འགྱུར་བ་ཇི་ལྟ་བུ་ལགས། བཀའ་སྩལ་པ། འོད་སྲུང༌། ཉན་ཐོས་རྣམས་ཉན་ཐོས་ཀྱི་ཡོངས་སུ་མྱ་ངན་ལས་འདའ་བས་<line/>
ཡོངས་སུ་མྱ་ངན་ལས་འདས་ན། དེ་ནི། ཡོངས་སུ་མྱ་ངན་ལས་འདས་པའི་མཐར་ཐུག་པ་མ་ཡིན་ནོ། །དེ་ཅིའི་ཕྱིར་ཞེ་ན། ཡང་རང་སངས་རྒྱས་ཉིད་དུ་འགྱུར་ལ། རང་སངས་རྒྱས་<line/>
རྣམས་རང་སངས་རྒྱས་ཀྱི་ཡོངས་སུ་མྱ་ངན་ལས་འདའ་བས་ཡོངས་སུ་མྱ་ངན་ལས་འདས་ནའང་དེ་ནི། ཇི་སྲིད་རྣམ་པ་ཐམས་ཅད་ཀྱི་མཆོག་དང་ལྡན་པའི་ཐམས་ཅད་མཁྱེན་<line/>
</page>
<page index="68" id="174B">པའི་ཡེ་ཤེས་ཐེག་པ་ཆེན་པོའི་ཡོངས་སུ་མྱ་ངན་ལས་འདའ་བ་མཆོག་གི་མཐར་མ་ཕྱིན་གྱི་བར་དུ་ཡོངས་སུ་མྱ་ངན་ལས་འདས་པའི་མཐར་ཕྱིན་པ་མ་ཡིན་ནོ། །བཅོམ་ལྡན་འདས།<line/>
ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། འོད་སྲུང༌། དཔེར་ན། འོ་མ་ལས་ཞོ་དང༌། ཞོ་ལས་མར་གསར་དང༌། མར་གསར་ལས་ཞུན་མར་དང༌། ཞུན་མར་ལས་མར་<line/>
གྱི་སྙིང་ཁུ་སྟེ། དེ་ལ་ཞུན་མར་ཇི་ལྟ་བ་དེ་ལྟར་ནི། ས་བཅུ་ཐོབ་པའི་བྱང་ཆུབ་སེམས་དཔའ་རྣམས་ཏེ། ཉོན་མོངས་པའི་ལྷག་མ་ཡོད་པས་སོ། །མར་གསར་ལྟར་ནི། ཉན་ཐོས་རྣམས་<line/>
སོ༑ ༑མར་གསར་བསྒོངས་པ་ལྟར་ནི། རང་སངས་རྒྱས་རྣམས་སོ། །མར་གྱི་སྙིང་ཁུ་ལྟར་དེ་བཞིན་གཤེགས་པ་རྣམས་སུ་བལྟ་བར་བྱའོ། །གསོལ་པ། བཅོམ་ལྡན་འདས། དེ་བཞིན་<line/>
གཤེགས་པས་ཅིའི་སླད་དུ་ཐེག་པ་གསུམ་བསྟན་ལགས། བཅོམ་ལྡན་འདས་ཀྱིས་བཀའ་སྩལ་པ། དཔེར་ན། དམག་མིའི་མཆོག་སྒྱུ་མ་ལ་མཁས་པ་ཞིག་རང་གི་ཡུལ་ནས་<line/>
ཡུལ་གཞན་དུ་ཆས་པ་ན། དེའི་སྐྱེ་བོའི་ཚོགས་ཀྱང་དེད་ཅིང་སྐྱེ་བོའི་ཚོགས་གཞན་ཡང་དེད་ནས་རྣམ་པ་མང་པོ་བསྒྲལ་བར་འདོད་པར་གྱུར་ལ། དེ་ནི། འགྲོན་པ་ཕལ་པོ་ཆེ་དེའི་<line/>
སྟོན་པ་ཡིན་ཞིང་དེ་ཉིད་དེད་དཔོན་ཡང་ཡིན་པས་དེ་འགྲོན་པ་དེ་རྣམས་འབྲོག་དགོན་པ་དེ་ནས་གྲོལ་བ་ན་དེ་དག་དབུགས་དབྱུང་བའི་ཕྱིར་སྤྲུལ་པའི་གྲོང་ཁྱེར་ར་བ་དང༌། ཁྱམས་དང༌།<line/>
</page>
<page index="69" id="175A">༄༅། །ཡང་ཐོག་ཕུན་སུམ་ཚོགས་པ་ཞིག་མངོན་པར་སྤྲུལ་ནས་མཛུབ་མོས་རྒྱང་རིང་པོ་ནས་བསྟན་ཏེ། འདི་སྐད་ཅེས་གྲོགས་པོ་དག་འུ་བུ་ཅག་གང་དུ་འདོད་པའི་གྲོང་<line/>
ཁྱེར་ནི༑ ཕ་བི་ཡིན་ནོ། །ཞེས་སྨྲས་པ་དང༌། དེ་ནས་དེ་དག་ཉེ་བར་གྱུར་ཏོ་སྙམ་དུ་བསམ་ནས་གྲོང་རྡལ་ལམ། གྲོང་ཁྱེར་རམ། ཚོང་འདུས་དེ་ནི། ཉེའོ། །དེ་ནི། རྟེན་དུ་འགྱུར་རོ་<line/>
སྙམ་དུ་ཤེས་ནས་དབུགས་མཆོག་ཏུ་ཕྱིན་པར་འགྱུར་རོ། །དེ་ནས་དེ་དག་གྲོང་ཁྱེར་དེར་ཞུགས་པ་ན་བདེ་བ་དང་ལྡན་པས་སེམས་ལས་ཆུང་ངུར་གྱུར་ཅིང་ཡང་གྲོང་དུ་འགྲོ་བར་<line/>
སེམས་བསྐྱེད་པར་མི་བྱེད་དོ། །དེ་ནས་སྟོན་པ་དེ་འདི་སྙམ་དུ་སེམས་ཏེ། སེམས་ཅན་འདི་དག་ནི། དམན་པ། བརྩོན་འགྲུས་ཞེན་པ། བདེ་བ་ཕལ་པ་འདི་ཙམ་གྱིས་ཚིམ་པར་རྩི་<line/>
བས་མ་ལ་གྲོང་ཁྱེར་འདི་མི་སྣང་བར་བྱའོ་སྙམ་མོ། །དེ་ནས་དེ་དག་གིས་གྲོང་ཁྱེར་དེ་མི་སྣང་བར་རིག་ནས་སྟོན་པ་དེ་ལ་འདི་སྐད་ཅེས་སྨྲས་སོ། །དེ་ལྟ་བུར་གྱུར་པ་དེ་ཅི་སྒྱུ་མ་ཡིན་<line/>
ནམ༑ འོན་ཏེ་རྨི་ལམ་ཡིན་ནམ། ཅི་རྫུན་ནམ། བདེན། དེ་ནས་སྟོན་པ་དེས་དེ་དག་ལས་ཐོས་ནས་འདི་སྐད་ཅེས་སྨྲས་སོ། །རིགས་ཀྱི་བུ་དག །གྲོང་ཁྱེར་འདི་ནི། ཁྱེད་ཅག་ངལ་བསོར་<line/>
གཞུག་པའི་ཕྱིར་ཁོ་བོས་སྤྲུལ་གྱི། གྲོང་ཁྱེར་ཆེན་པོ་མཆོག་ཏུ་བདག་ཅག་གནས་དགོས་ཏེ། གྲོང་ཁྱེར་གཞན་གང་ན་བ་དེར་དོང་ངོ༌། །དེ་དག་གིས་ཀྱང་བདག་ཅག་མཐའ་འཁོབ་<line/>
</page>
<page index="70" id="175B">ཀྱི་གྲོང་ཁྱེར་ཕལ་བར་གནས་པ་འདི་ཅི་རུང་དེ་ལྟར་བྱའོ་ཞེས་སྨྲས་པའི་བར་གོང་མ་བཞིན་དུ་ཤེས་པར་བྱའོ། །ཡང་གྲོང་ཁྱེར་ཆེན་པོ་ཞིག་སྤྲུལ་ཏེ་དེར་ཡང་དེ་ཁོ་ན་བཞིན་ནོ། །དེ་ནས་སྟོན་<line/>
པ་དེ་དག་འབྲོག་དགོན་པ་དེ་ནས་དེ་ལྟར་སྒྲོལ་ཞིང་དེ་ལྟར་དབུགས་འབྱིན་པ་ན་གྲོང་ཁྱེར་དེར་བཙུད་དོ། །དེ་ནས་དེ་དག་གྲོང་ཁྱེར་དེར་ཞུགས་པ་ན་འདི་སྙམ་དུ་སེམས་ཏེ། ཇི་ག་གྲོང་<line/>
ཁྱེར་འདིའི་ཕ་རོལ་ན་ཆེས་ཁྱད་པར་དུ་འཕགས་པའི་གྲོང་ཁྱེར་གཞན་ཡོད་དམ་སྙམ་པ་དང༌། དེ་ནས་སྟོན་པ་དེ་འདི་སྙམ་དུ་སེམས་ཏེ། སྐྱེ་བོ་འདི་དག་གྲོང་ཁྱེར་འདི་ཉིད་དུ་<line/>
གནས་པར་འདོད་དོ་སྙམ་ནས་དེ་ནས་སྟོན་པ་དེས་དེ་དག་ལ་འདི་སྐད་ཅེས་སྨྲས་སོ། །གྲོགས་པོ་དག་གྲོང་ཁྱེར་འདིའི་ཕ་རོལ་ན་ཆེས་ཁྱད་པར་དུ་འཕགས་ལ་བཟང་བའི་གྲོང་ཁྱེར་<line/>
ཐམས་ཅད་ཀྱི་མཐར་ཕྱིན་པ་ཡོད་པས། དེ་འདྲ་བའི་གྲོང་ཁྱེར་གཞན་མེད་དོ། །དེ་ནས་འགྲོན་པ་དེ་དག་དེད་དཔོན་དེའི་ཚིག་ལ་ཡིད་ཆེས་པར་བྱས་ན། དེ་དག་གིས་གྲོང་ཁྱེར་གྱི་ཡོན་<line/>
ཏན་གྱི་ཁྱད་པར་གོང་ནས་གོང་དུ་ཐོས་ཤིང་མཐོང་བ་དང་སྟོན་པ་དེ་ལས་འདི་སྐད་ཅེས་སྨྲས་སོ། །གྲོགས་པོ། བདག་ཅག་ཐམས་ཅད་ཀྱང་ལྷན་ཅིག་ཏུ་གྲོང་ཁྱེར་ཐམས་ཅད་ཀྱི་མཐར་<line/>
ཕྱིན་པའི་གྲོང་ཁྱེར་ཆེན་པོ་གང་ན་བ་དེར་དོང་ངོ༌། །དེ་ནས་སྟོན་པ་དེས་དེ་དག་ལ་འདི་སྐད་ཅེས་སྨྲས་སོ། །ལེགས་སོ། །ཐམས་ཅད་དང་ལྷན་ཅིག་ཏུ་དོང་ངོ༌། །དེ་ནས་སྟོན་པ་དེས་འགྲོན་པ་<line/>
</page>
<page index="71" id="176A">༄༅། །དེ་དག་འབྲོག་དགོན་པ་དེ་ནས་སྒྲོལ་བ་ན་སྐྱེ་བོའི་ཚོགས་ཆེན་པོ་དེ་ལ་འདི་སྐད་ཅེས་སྨྲས་སོ། །རིགས་ཀྱི་བུ་དག །ད་ནི། ཁྱེད་ཀྱིས་གྲོང་ཁྱེར་ཆེན་པོ་དེའི་སྔ་<line/>
ལྟས་དང༌། གྲོང་ཁྱེར་ཆེན་པོ་དེ་དང༌། བདེ་བ་མང་པོའི་གྲོང་ཁྱེར་མཐོང་བར་འགྱུར་རོ། །དེ་ནས་སྟོན་པ་དེས་འགྲོན་པ་དེ་དག་འབྲོག་དགོན་པ་དེ་ནས་སྒྲོལ་ཞིང་དེ་དག་ལ་དབུགས་<line/>
འབྱིན་པ་དང༌། གྲོང་ཁྱེར་དེ་རྒྱང་རིང་པོ་ནས་བསྟན་ཏེ་འདི་སྐད་ཅེས་ཀྱང་སྨྲས་སོ། །གྲོགས་པོ་དག །གྲོང་ཁྱེར་ཆེན་པོ་དེའི་སྔ་ལྟས་ལ་ལྟོས། དེ་ནི། སྐྱེ་བོའི་ཚོགས་ཆེན་པོས་ཡུལ་དང༌།<line/>
ལྗོངས་དང༌། གྲོང་ཁྱེར་དེ་ན་གནས་པའི་ལོངས་སྤྱོད་འབྱོར་ཅིང་རྒྱས་པ་དང༌། གྲོང་ཁྱེར་ཆེན་པོ་དེ་མཐོང་ནས་ཡིད་དགའ་ཞིང་མགུ་བར་གྱུར་ཏེ། གཅིག་གི་གདོང་དུ་གཅིག་བལྟས་ནས་<line/>
ཡ་མཚན་དུ་གྱུར་ཏེ་བསམ་པ། ཅི་གྲོང་ཆེན་པོའི་གྲོང་ཁྱེར་ཆེན་པོ་གསལ་བ་གཞན་འདི་ལྟ་བུ་གཞན་ན་ཡོད་དམ་སྙམ་མོ། །དེ་ནས་སྟོན་པ་དེས་དེ་དག་ལ་འདི་སྐད་ཅེས་སྨྲས་སོ། །གྲོགས་<line/>
པོ་དག །གྲོང་ཁྱེར་ཆེན་པོ་འདི་ནི། གྲོང་ཁྱེར་ཐམས་ཅད་ལས་ཁྱད་པར་དུ་འཕགས་པ་གསལ་བ་ཡིན་ཏེ། གྲོང་ཁྱེར་ཆེན་པོའི་གྲོང་ཁྱེར་བདེ་བ་མང་བ། རྟག་པ། བརྟན་པ། ཞི་བ།<line/>
རྒ་བ་མེད་པ། འཆི་བ་མེད་པ། རྟག་ཏུ་བདེ་བ། རྒྱུན་དུ་བདེ་བ། བར་ཆད་མེད་པར་བདེ་བ་ཡིན་ནོ། །ཞེས་དེ་ལྟར་དབུགས་ཕྱུང་ནས་འདི་སྐད་ཅེས་ཀྱང་སྨྲས་ཏེ་གྲོང་ཆེན་པོའི་གྲོང་ཁྱེར་<line/>
</page>
<page index="72" id="176B">ཆེན་པོར་ཞུགས་ཤིང་སྐྱེ་བོའི་ཚོགས་དེ་ཞུགས་པ་དང༌། ཡང་འདི་སྐད་ཅེས་སྨྲས་སོ། །གྲོགས་པོ་དག །གྲོང་ཁྱེར་ཆེན་པོ་མཆོག་འདི་ནི། གྲོང་ཁྱེར་ཐམས་ཅད་ཀྱི་མཐར་ཕྱིན་པ་ཡིན་<line/>
ཞིང་གྲོང་ཁྱེར་འདི་ལས་ཕ་རོལ་ན་གྲོང་ཁྱེར་གཞན་མེད་དོ། །དེ་ནས་དེ་དག་གྲོང་ཁྱེར་ཆེན་པོ་དེར་ཞུགས་པ་ན། ངོ་མཚར་དུ་གྱུར་ཅིང་ཡ་མཚན་དུ་གྱུར་ཏེ། རབ་ཏུ་མགུ་ནས་སྟོན་པ་དེ་ལ་<line/>
སྐལ་ལྡན་ཤེས་རབ་ཆེན་པོ་སྙིང་རྗེ་ཆེན་པོ་ཅན་བདག་ཅག་ལ་རྗེས་སུ་བརྩེ་བ་ཁྱོད་ལེགས་སོ་ལེགས་སོ། །ཞེས་ལེགས་སོ་བྱ་བ་བྱིན་ནས་དེ་ནས་ཡང་སྟོན་པ་དེ་ལས་དྲིས་པ། སྐལ་ལྡན་ཅི་<line/>
བདག་ཅག་གིས་རྒལ་བའི་གྲོང་ཁྱེར་གང་ཡིན་པ་དེ་དག་ཐམས་ཅད་ད་ཡོད་དམ། འོན་ཏེ་མེད། སྟོན་པ་དེས་སྨྲས་པ། གྲོང་ཁྱེར་ཞེས་བྱ་བ་དེ་དག་ནི། དབུགས་དབྱུང་བའི་ཕྱིར་ཡིན་ཏེ། གལ་ཏེ་<line/>
གནས་དེ་གནས་སྟོང་པ་ཡིན་ན་གནས་སྟོང་པ་དེ་ནི། དགོས་པ་མེད་པས་དེ་ནས་འདོང་ངོ༌། །ཞེས་བྱ་བ་ཅིར་དགོས་ཤེ་ན། གྲོང་ཁྱེར་སྟོང་པ་ཡིན་པའི་ཕྱིར་རོ། །གྲོང་ཁྱེར་གྱི་དབྱིབས་<line/>
དང༌། ར་བ་དང༌། ཡང་ཐོག་སྤྲུལ་པ་དང་པོ་ལྟ་བུའི་ཉན་ཐོས་ཀྱི་ཐེག་པ་ཤེས་པ་དག་པ་འདི་ལྟ་སྟེ། སྟོང་པ་ཉིད་ཀྱི་མདོ་དག་ཡིན་ནོ། །གཅིག་ཤོས་ལྟ་བུ་ནི། རང་སངས་རྒྱས་ཀྱི་ཐེག་པ་<line/>
མི་གསལ་བ་ཡིན་ནོ། །སངས་རྒྱས་ཉིད་ནི། ཐར་པ་གསལ་བ་ཡིན་ནོ། །དེ་ལྟ་བས་ན། སངས་རྒྱས་བཅོམ་ལྡན་འདས་རྣམས་ཐེག་པ་གསུམ་དུ་གཏམ་རྣམ་པ་གསུམ་སྟོན་ཅིང་མྱ་ངན་<line/>
</page>
<page index="73" id="177A">༄༅། །ལས་འདས་པའང་རྣམ་པ་གསུམ་དུ་སྟོན་ལ་ཐེག་པ་གཅིག་ཀྱང་སྟོན་པར་མཛད་དོ། །འོད་སྲུང༌། གང་ཞིག་མདོ་སྡེ་འདི་ལྟ་བུ་འདི་དག་མེད་དོ། །ཞེས་སྨྲ་<line/>
ན༑ དེའི་སྟོན་པའང་ང་མ་ཡིན་ལ་དེའང་ངའི་ཉན་ཐོས་མ་ཡིན་ནོ། །གསོལ་པ། བཅོམ་ལྡན་འདས། ཐེག་པ་ཆེན་པོ་ལའང་སྟོང་པ་ཉིད་ཀྱི་དོན་སྟོན་པའི་མདོ་མང་དུ་མཆིས་ལགས་<line/>
སོ༑ ༑བཅོམ་ལྡན་འདས་ཀྱིས་བཀའ་སྩལ་པ། སྟོང་པ་ཉིད་སྟོན་པ་གང་ཅིའང་རུང་བ་དེ་ཐམས་ཅད་ནི། དགོངས་པ་ཅན་དུ་རིག་པར་བྱ་ལ། བླ་ན་མེད་པའི་མདོ་འདི་ལྟ་བུ་འདི་དག་<line/>
ནི༑ དགོངས་པ་ཅན་མ་ཡིན་པར་རིག་པར་བྱའོ། །འོད་སྲུང༌། གཞན་ཡང་འདི་ལྟ་སྟེ། ཀོ་ས་ལའི་རྒྱལ་པོ་གསལ་རྒྱལ་གྱི་དགུན་ཟླ་ཐ་ཆུང་སྟེ། གང་གི་ཚེ་དགུན་ཟླ་ཐ་ཆུང་ལ་བབ་<line/>
པ་དེའི་ཚེ་རྒྱལ་པོས་ཤི་བ་དང༌། བཀྲེན་པ་དང༌། ཕོངས་པ་དང༌། དགེ་སྦྱོང་དང༌། བྲམ་ཟེ་དང༌། རིགས་སྣ་ཚོགས་ཀྱི་སློང་མོ་པ་ལ་སོགས་པ་ལ་བུ་རམ་དང༌། ཟན་དང༌། མར་དང༌།<line/>
འབྲས་ཆན་དང༌། བཅའ་བ་དང༌། ཐུག་པ་དང༌། ཐམས་ཅད་བསྲེས་པ་དང༌། འབྲུ་ཐམས་ཅད་ལས་བྱས་པ་དག་སྦྱིན་པར་བྱེད་དེ། བྱིན་པ་ན་དེ་ན་ཁ་ཅིག་ནི། ཐུག་པ་འདོད་པ་ནས་ཁ་<line/>
ཅིག་ནི༑ སྐྱུར་བ་དང༌། ཁ་ཅིག་ནི། ཐམས་ཅད་བསྲེས་པའི་བར་རོ། །དེ་དག་ཐམས་ཅད་ལ་དེ་ཐམས་ཅད་བྱིན་ཏེ། དེ་ལ་ཁ་ཅིག་ནི། ཐམས་ཅད་བསྲེས་པའི་ཟས་ཟ། ཁ་ཅིག་ནི།<line/>
</page>
<page index="74" id="177B">མོན་སྲན་གྲེའུ་འམ། མོན་སྲན་སྡེའུ་འམ། ན་ལེ་ཤམ་དག་གི་བར་རེ་རེའི་རོ་བསྒྲུབས་ནས་ཚུགས་སུ་ཚུགས་སུ་ཟོས་ཤིང་འཐུངས་སོ། །དེ་ནས་དེའི་འོག་ཏུ་སེམས་འཁྲུགས་པར་གྱུར་ནས་<line/>
དེ་འདི་སྐད་ཅེས་བདག་གིས་ཟོས་པ་གང་ཡིན་པ་དེ་འགའ་ཡང་མ་ཟ་ཞིག་ཟེར་ཞིང་དེ་ན་ཚུགས་དྲོད་དུ་ཟ་བའི་ཟས་ཞིམ་པོ་གང་ཡིན་པ་དེ་སྡུག་པའི་བུའམ། སྐྱེས་པའམ། གྲོང་མིའམ།<line/>
རང་གི་སྐྱེ་བོའམ། གཞན་དག་ལ་བྱིན་པ་དེ་བཞིན་དུ་འོད་སྲུང༌། ངས་སེམས་ཅན་མོས་པ་སྣ་ཚོགས་རྣམས་ལ་དགོངས་པ་སྣ་ཚོགས་ཀྱི་མདོ་རྣམས་བསྟན་པ་ན་དེ་ལ་སྙོམ་ལས་ཅན་<line/>
ཚུལ་ཁྲིམས་འཆལ་བ། ལུས་དང༌། ངག་དང༌། ཡིད་མ་བསྡམས་པ་རྣམས་དེ་བཞིན་གཤེགས་པའི་སྙིང་པོ་སངས་རྒྱས་རྟག་པ་ཉིད་ཀྱི་མདོ་འདི་ལྟ་བུ་འདི་དག་བོར་ནས་སྟོང་པ་ཉིད་ཀྱི་<line/>
ལེའུའི་མདོ་དག་ལ་སློབ་པར་བྱེད་ཅིང༌། དེ་ལ་ཁ་ཅིག་ནི། ཚིག་དང་ཡི་གེ་འདྲེན་པར་བྱེད། ཁ་ཅིག་ནི། ཕན་ཚུན་ཚིག་དང་ཡི་གེ་དག་སྤོང་བར་བྱེད་དོ། །དེ་ཅིའི་ཕྱིར་ཞེ་ན། སངས་རྒྱས་ཀྱི་<line/>
གསུང་ཐམས་ཅད་ལས་ནི། སྟོང་པ་ཉིད་དང་བདག་མེད་པ་སྟོན་ཏོ། །སྟོང་པ་ཉིད་དང་བདག་མེད་པའི་དོན་མ་ཤེས་པའི་མི་བླུན་པོ་རྣམས་ནི། ཉམས་པར་འགྱུར་རོ། །གཞན་ཡང་སྟོང་པ་ཉིད་<line/>
དང་བདག་མེད་པ་ཉིད་ནི། སངས་རྒྱས་ཀྱི་གསུང་ལ་ཉོན་མོངས་པ་ཕྲག་བྱེ་བས་རྟག་ཏུ་སྟོང་པ་མྱ་ངན་ལས་འདས་པ་ཡིན་ལ་མྱ་ངན་ལས་འདས་པ་ཉིད་ཀྱི་ཚིག་གི་གཞི་རྣམས་ནི། དེ་དག་<line/>
</page>
<page index="75" id="178A">༄༅། །ཐམས་ཅད་ཀྱི་གཞི་ཡིན་ཏེ། སངས་རྒྱས་བཅོམ་ལྡན་འདས། དེ་དག་ནི། ཞི་བ་ཐེར་ཟུག་པའི་མྱ་ངན་ལས་འདས་པ་ཐོབ་པ་ཡིན་ནོ། །གསོལ་པ། བཅོམ་<line/>
ལྡན་འདས། ཆད་པ་དང༌། རྟག་པ་ཇི་ལྟར་འཚལ་བར་འགྱུར་ལགས། བཀའ་སྩལ་པ། ཇི་སྲིད་དུ་སེམས་ཅན་འཁོར་བ་ན་འཁྱམས་པ་དེ་སྲིད་དུ་བདག་འཇུག་པ་ཡིན་ཏེ།<line/>
བདག་མེད་པའི་ལྟ་བའི་དོན་ནི། ཐེར་ཟུག་པ་དང༌། རྟག་པ་ཡིན་ནོ། །གལ་ཏེ་རྟག་པ་དེ་བཀག་ན་ཐེར་ཟུག་ཉམས་པར་འགྱུར་རོ། །བཅོམ་ལྡན་འདས། གཞན་ཡང་བདག་མེད་<line/>
པ་ནི༑ ཡུན་རིང་པོ་ནས་ཞུགས་པ་ལགས་ཀྱི། བདག་ནི། ཡུན་རིང་པོ་ནས་བྱུང་བ་མ་ལགས་སོ། །བཀའ་སྩལ་པ། འཇིག་རྟེན་པ་རྣམས་ཀྱི་བདག་ཅེས་བྱ་བ་དེ་དག་གཞིག་<line/>
པའི་ཕྱིར་བདག་མེད་པ་སྟོན་ཏོ། །གལ་ཏེ་དེ་ལྟར་སྟོན་པའི་བསྟན་པ་ལས་མ་གསུངས་ན། ཇི་ལྟར་ན་གྲོངས་པ་ཡིན་པར་མི་འགྱུར། སངས་རྒྱས་བཅོམ་ལྡན་འདས་ནི། བདག་<line/>
མེད་པར་གསུང་བར་གྲག་གོ །ཞེས་ཡ་མཚན་སྐྱེས་པར་གྱུར་པ་དང༌། དེའི་འོག་ཏུ་རྒྱུ་དང༌། གཏན་ཚིགས་བརྒྱ་སྟོང་གིས་བསྟན་པ་ལ་འཛུད་དོ། །དེ་ལྟར་བཙུད་པ་ལས་<line/>
གང་གི་ཆེ་གོང་མ་ལ་དད་པ་སྐྱེས་ཤིང་ཞུགས་པ་ན་སྟོང་པ་ཉིད་ཀྱི་ཆོས་རྣམས་ལ་སློབ་པར་བྱེད། བརྩོན་པར་བྱེད། འབད་པར་བྱེད་དོ། །དེ་ནས་དེའི་འོག་ཏུ་དེ་དག་ལ་ཐར་པ་<line/>
</page>
<page index="76" id="178B">ནི༑ ཞི་བ་རྟག་པ་གཟུགས་དང་བཅས་པའོ། །ཞེས་སྟོན་ཏོ། །གཞན་ཡང་འཇིག་རྟེན་པ་ཁ་ཅིག་ཐར་པ་ཡོད་དོ། །ཞེས་ཟེར་ཏེ། ངས་དེ་དག་གཞིག་པའི་ཕྱིར་ཐར་པ་ནི། ཅུང་ཟད་མེད་<line/>
དོ༑ ༑ཞེས་བྱ་བ་འདི་གསུངས་སོ། །གལ་ཏེ་དེ་ལྟར་སྟོན་པས་ལྟ་བ་ཆུད་གཟོན་པར་བྱེད་པ་དང་འདྲ་བར་མ་བསྟན་ན། ཇི་ལྟར་སྟོན་པའི་བསྟན་པ་ལ་ཡིད་ཆེས་པར་འགྱུར། དེ་ལྟ་བས་<line/>
ན༑ རྒྱུ་དང༌། གཏན་ཚིགས་བརྒྱ་སྟོང་གིས་ཐར་པ་ཆུད་གཟོན་པ་ཉིད་ཀྱི་བདག་མེད་པ་གསུངས་སོ། །དེ་ནས་དེའི་འོག་ཏུ་ཐར་པ་ཆུད་གཟོན་པའི་ལྟ་བ་མཐོང་ན། མི་བླུན་པོ་རྣམས་ཉམས་<line/>
པར་འགྱུར་བས་དེའི་འོག་ཏུ་ངས་ཡང་རྒྱུ་དང༌། གཏན་ཚིགས་བརྒྱ་སྟོང་གིས་ཐར་པ་ཡོད་པ་ཉིད་དུ་གསུངས་སོ། །གསོལ་པ། གལ་ཏེ་ཐར་པ་ཐོབ་པ་བརྟན་པ་དང༌། དབང་ཕྱུག་ལགས་<line/>
ན༑ སེམས་ཅན་ཡང་མཆིས་ཤིང་བརྟན་པར་རིག་པར་བགྱི་ལགས་སོ། །དེ་ཅིའི་སླད་དུ་ཞེ་ན། དུ་བས་ཞུགས་བཞིན་དུ་གལ་ཏེ་ཐར་པ་ཐེར་ཟུག་པ་བདག་ལགས་ན། ཐར་པ་བདག་<line/>
ཏུ་སྨྲ་བ་གཟུགས་དང་བཅས་པ་བཞིན་དུ་སྨྲ་བར་འགྱུར་བ་ལགས་སམ། ཇི་ལྟར་འཇིག་རྟེན་པའི་འཇིག་ཚོགས་ཀྱི་ལྟ་བ་ལྟར་ཡང་མ་ཡིན་ལ། ཆད་པ་དང་རྟག་པར་སྨྲ་བ་ལྟར་ཡང་<line/>
མ་ཡིན་ནོ། །འོད་སྲུང་གིས་ཡང་གསོལ་པ། བཅོམ་ལྡན་འདས། དེ་བཞིན་གཤེགས་པ་རྣམས་ལའང་ཡོངས་སུ་མྱ་ངན་ལས་འདའ་བ་མི་མངའ་ན། ཅིའི་སླད་དུ་དེ་ལྟར་ཡོངས་སུ་<line/>
</page>
<page index="77" id="179A">༄༅། །མྱ་ངན་ལས་འདའ་བ་སྟོན་ཅིང་འབྱུང་བ་མ་མཆིས་ན་ཅིའི་སླད་དུ་སྐྱེ་བ་སྟོན་པ་ལགས། སེམས་ཅན་རྣམས་ཀྱིས་རེ་ཞིག་སངས་རྒྱས་ཀྱང་ནོངས་པར་འགྱུར་ན།<line/>
བདག་ཅག་ལྟ་ཅི་སྨོས། རེ་ཞིག་སངས་རྒྱས་ཀྱིས་ཀྱང་བདག་གི་དབང་མ་ཐོབ་ན། བདག་ཅག་ངར་འཛིན་པ་དང༌། ང་ཡིར་འཛིན་པས་ཟིན་པ་རྣམས་ལྟ་སྨོས་ཀྱང་ཅི་དགོས་ཞེས་<line/>
ཤེས་པར་འགྱུར་པས་སོ། །དཔེར་ན། ཉི་འོག་གི་རྒྱལ་པོས་རྒྱལ་པོ་ཞིག་བཟུང་སྟེ་ལྕགས་སུ་བཅུག །བཙོན་རར་བཅུག་པ་དང༌། དེ་ནས་དེས་བསམ་པ། བདག་ནི། རྒྱལ་པོ་<line/>
ཡིན༑ བདག་ནི། ཇོ་བོ་ཡིན་ནོ་སྙམ་པ་ལས་ཡང་སྨྲས་པ། བདག་ནི། མ་ཡིན་ཏེ། བག་མེད་པ་མ་གཏོགས་པ་འདི་ནི། སྡུག་བསྔལ་ལས་ཅི་ཞིག་ཡོད་སྙམ་པ་དེ་བཞིན་དུ།<line/>
ཇི་སྲིད་དུ་འཁོར་བ་ན་འཁྱམས་པ་དེ་སྲིད་དུ་ང་ནི། བདག་གོ །ཞེས་བདག་ཏུ་ལྟ་སྟེ། བདག་མེད་པར་ལྟ་བའི་དོན་ཡིན་ནོ། །དཔེར་ན། ཆོམ་རྐུན་པ་གསོད་པ་པོ་རལ་གྲི་གདེངས་<line/>
པ་དེའི་ཚེ་རྗེས་བཞིན་ཆས་པ་དང༌། དེ་ནས་དེས་བསམ་པ། ཅི་བདག་ཅག་ཆོམ་རྐུན་པ་འདིའི་ལག་ན་འཚོར་བར་འགྱུར་རམ་སྙེམ་པ་ལས་བདག་ལ་ལུས་ཀྱི་དབང་མེད་དོ་<line/>
སྙམ་དུ་རྟོགས་པར་བྱེད་པ་དེ་བཞིན་དུ་སྐྱེ་བ་དང༌། རྒ་བ་དང༌། ན་བ་དང༌། འཆི་བའི་སྡུག་བསྔལ་རྣམ་པ་དུ་མ་དང་ལྡན་པའི་སེམས་ཅན་རྣམས་བདག་ནི། དབང་པོའམ། ཚངས་<line/>
</page>
<page index="78" id="179B">པར་གྱུར་ཅིག་སྙམ་དུ་རྟོགས་པར་བྱེད་པ་དེ་དག་གི་རྟོག་པ་གཞིག་པའི་ཕྱིར་དེ་བཞིན་གཤེགས་པ་གྲོངས་པར་སྟོན་པ་མཛད་དོ། །རེ་ཞིག་དེ་བཞིན་གཤེགས་པ་ནི། ལྷའི་ཡང་ལྷ་<line/>
ཡིན་ན༑ གལ་ཏེ་དེ་བཞིན་གཤེགས་པ་ནི། དེ་ལྟར་ཡོངས་སུ་མྱ་ངན་ལས་འདས་ཏེ་མེད་པར་གྱུར་ན་དེའི་ཚེ་འཇིག་རྟེན་འགྲིབ་པ་ཉིད་དུ་སྣང་བར་འགྱུར་རོ། །གལ་ཏེ་མི་འགྲིབ་ན་ནི།<line/>
བརྟེན་པ་ཞི་བ་ཡིན་ནོ། །གལ་ཏེ་དེ་ལྟར་བརྟེན་པ་ཡིན་ན་བདག་ཡོད་པར་རིག་པར་བྱ་སྟེ། དཔེར་ན། དུ་བ་ལས་མེ་བཞིན་ནོ། །གལ་ཏེ་ཡང་བདག་མེད་པ་བདག་ཏུ་གྱུར་ན་དེའི་འཇིག་<line/>
རྟེན་འཕེལ་བ་ཉིད་དུ་རིག་པར་བྱའོ། །བདག་བདེན་ཡང་བདག་ཀྱང་མ་ཡིན་ལ་འཇིག་པར་ཡང་མི་འགྱུར་རོ། །བདག་མེད་པ་བདེན་ན། བདག་ཐར་བར་མི་འགྱུར་རོ། །འོད་སྲུང་གིས་<line/>
གསོལ་པ། བཅོམ་ལྡན་འདས། མཆིས་པ་ཞེས་བགྱི་བ་ཅི་ལགས། བཀའ་སྩལ་པ། ཡོད་པ་ཞེས་བྱ་བ་ནི། སེམས་ཅན་གྱི་སྤྱོད་པ་སྲིད་པ་ཉི་ཤུ་རྩ་ལྔ་པ་ཡིན་ནོ། །མེད་པ་ཞེས་བྱ་<line/>
བ་ནི༑ སེམས་པ་མེད་པའི་དངོས་པོ་ཡིན་ནོ། །གལ་ཏེ་མེད་པ་སེམས་ཅན་དུ་གྱུར་ན། དེས་ན་གཞན་ནས་འོང་བར་འགྱུར་རོ། །གལ་ཏེ་སེམས་པ་ཞིག་པར་གྱུར་ན། དེས་ན་འགྲིབ་པ་<line/>
ཉིད་དུ་འགྱུར་རོ། །གལ་ཏེ་མེད་པ་སེམས་ཅན་དུ་གྱུར་ན། དེས་ན་འཕེལ་པ་ཉིད་དུ་འགྱུར་རོ། །དེ་ལྟ་བས་ན། དེ་གཉིས་མི་སྐྱེ་ཞིང་ཉམས་པར་མི་འགྱུར་ཏེ། དེའི་ཕྱིར་འགྲིབ་པ་མེད་<line/>
</page>
<page index="79" id="180A">༄༅། །ཅིང་འཕེལ་བ་མེད་པ་ཉིད་ཡིན་ནོ། །གསོལ་པ། བཅོམ་ལྡན་འདས། བདག་མཆིས་པར་ཇི་ལྟར་རིག་པར་བགྱི་ལགས། བཀའ་སྩལ་པ། འོད་སྲུང༌།<line/>
ལེགས་སོ། །ལེགས་སོ། །ཞུ་བ་དེ་ལྟ་བུ་ཞུ་བར་མི་བྱའོ། །འོད་སྲུང༌། དཔེར་ན། གསེར་འཚེད་པ་ཞིག་གིས་གསེར་གྱི་ཁམས་མཐོང་ནས་འདི་སྙམ་དུ་བསམ་སྟེ། ནམ་ཞིག་ནས་<line/>
གསེར་འདི་དྲི་མ་ཅན་དུ་གྱུར་བདག་གིས་རེ་ཞིག་གསེར་གྱི་དྲི་མའི་དང་པོའི་མཐའ་བཙལ་ལོ་སྙམ་ན། ཇི་ལྟར་དེའི་དང་པོའི་མཐའ་རྙེད་པར་འགྱུར་རམ། བཅོམ་ལྡན་འདས། མི་<line/>
འགྱུར་ལགས་སོ། །གལ་ཏེ་དེའི་དང་པོའི་མཚན་མ་དང་རྟགས་ཇི་སྲིད་འཚོའི་བར་དང༌། ཇི་སྲིད་མཐའ་མེད་པ་དེ་སྲིད་དུ་བསམ་ཡང་ཇི་ག་མཐའ་རྙེད་པར་འགྱུར་རམ། མཐའ་ཡང་<line/>
རྙེད་པར་མི་འགྱུར་ཞིང་གསེར་ཡང་བླང་བར་མི་ནུས་སོ། །གལ་ཏེ་དྲི་མ་དེའང་ཐབས་མཁས་པའི་བརྩོན་འགྲུས་དྲག་པོས་དྲི་མ་སྦྱང་བ་བྱས་ན་དེའི་འོག་ཏུ་གསེར་བླང་བར་ནུས་ཀྱི།<line/>
ཤིན་ཏུ་སྐྱོ་བ་དང་གཏད་པས་མི་ནུས་སོ། །འོད་སྲུང༌། དེ་བཞིན་དུ་བདག་གི་ཉོན་མོངས་པ་གློ་བུར་བ་རྣམས་ཀྱང་དེ་དང་འདྲ་བར་ཤེས་པར་བྱའོ། །ཡང་འགའ་ཞིག་བདག་ལྟ་བར་<line/>
འདོད་ནས་དེ་འདི་སྙམ་དུ་སེམས་ཏེ། མ་ལ་རེ་ཞིག་བདག་གི་ཉོན་མོངས་པ་རྣམས་དང༌། བདག་གི་དང་པོ་དང་ཐ་མ་བཙལ་ལོ་སྙམ་ན་ཅི་རྙེད་པར་འགྱུར་རམ། གསོལ་པ།<line/>
</page>
<page index="80" id="180B">བཅོམ་ལྡན་འདས། མི་འགྱུར་ལགས་སོ། །གལ་ཏེ་ཉོན་མོངས་པ་སྦྱང་བ་བྱས་ན་དེའི་འོག་ཏུ་བདག་རྙེད་པར་འགྱུར་རོ། །བདག་དེའང་མདོ་དེ་ལྟ་བུ་དེ་དག་ཐོས་པས་རྙེད་པར་མི་འགྱུར་གྱི།<line/>
ཐབས་ལ་མཁས་པས་སྐྱེ་བ་མེད་ཅིང་མ་བརྟགས་པ་བརྩོན་འགྲུས་དྲག་པོ་དང༌། ལམ་རྣམས་གསུམ་གྱིས་འཐོབ་པར་འགྱུར་ཞིང་དེ་ནས་མདོ་འདི་ལྟ་བུ་འདི་དག་ལ་ཡིད་ཆེས་པར་<line/>
འགྱུར་རོ། །གཞན་ཡང་འོད་སྲུང་གིས་གསོལ་པ། བཅོམ་ལྡན་འདས། གལ་ཏེ་བདག་མཆིས་ན། ཅིའི་སླད་དུ་ཉོན་མོངས་པ་གློ་བུར་བ་འདི་དག་གིས་འདི་ལྟར་གྱུར་ལགས། བཅོམ་ལྡན་<line/>
འདས་ཀྱིས་བཀའ་སྩལ་པ། འོད་སྲུང༌། ཁྱོད་པ་དཔེ་བསྟན་ཏེ། འོད་སྲུང༌། དཔེར་ན། འགའ་ཞིག་གིས་ཡི་གེ་འབྲུ་ལྔ་པ་བསླབ་པ་ལས་སྐད་ཀྱི་བྱིངས་གྲུབ་པའི་ཚིག་གམ། ཚིགས་སུ་<line/>
བཅད་པའི་དོན་ཤེས་པར་བྱས་ལ་ཕྱིས་བསླབ་བོ་ཞེས་ཟེར་ན། ཅི་དེས་ཤེས་པར་འགྱུར་རམ། གལ་ཏེ་ཇེ་བསླབ་ན། དེའི་འོག་ཏུ་ཤེས་པར་འགྱུར་མོད། རྟག་ཏུ་ལེགས་པར་བསླབ་པར་<line/>
གྱུར་པ་དེའི་ཚེ་ནི། དེའི་སློབ་དཔོན་གྱིས་འཁོར་དེ་ལ་སྐད་ཀྱི་བྱིངས་ཀྱི་གྲུབ་པའི་དོན་སྨྲ་བ་ན་དེ་ལ་དཔེ་བསྟན་མི་དགོས་པར་དེས་མཉན་པར་ནུས་པར་དེས་རང་གི་སློབ་དཔོན་གྱི་སྐད་ཀྱི་<line/>
བྱིངས་གྲུབ་པའི་ཚིག་ཇི་ལྟ་བ་བཞིན་ཡིད་ཆེས་པར་བྱས་ན། ཕྱིས་དོན་ཤེས་ཤིང་ཡིད་ཆེས་པར་འགྱུར་རོ། །དེ་བཞིན་དུ་ངས་དེ་རིང་ཉོན་མོངས་པ་བྱེ་བའི་སྤུབས་ཀྱིས་ཁེབས་པའི་སེམས་<line/>
</page>
<page index="81" id="181A">༄༅། །ཅན་དེ་ལྟ་བུ་དེ་ལ་རིགས་ཀྱི་བུ་དེ་བཞིན་གཤེགས་པའི་སྙིང་པོ་ཅན་ཞེས་བཤད་དོ། །དེའང་ལྟ་འདོད་པར་གྱུར་ན་ཅི་དེ་དག་གིས་མཐོང་བར་ནུས་སམ།<line/>
གསོལ་པ། བཅོམ་ལྡན་འདས། རྔོ་མི་ཐོགས་ལགས་སོ། །ཇི་ལྟར་སློབ་མ་དེས་སློབ་དཔོན་ལ་ཡིད་ཆེས་ཤིང་དད་པར་བྱས་ན། ཕྱིས་དེ་སྐད་ཀྱི་བྱིངས་ཀྱི་གྲུབ་པའི་ཚིག་གི་<line/>
དོན་གྱི་གཞི་ཤེས་པར་འགྱུར་བ་དེ་བཞིན་དུ་འོད་སྲུང༌། ཁྱོད་ཀྱིས་ཀྱང་དེ་བཞིན་གཤེགས་པ་ནི། བདེན་པ་གསུང་བ། བདེན་པའི་ཚིག་གསུང་བར་གྱུར་པ་ཡིན་པས་སེམས་<line/>
ཅན་ཡོད་པ་ཉིད་དོ། །ཞེས་གསུང་ནའང་རིག་པར་བྱོས་ཤིག་དང༌། སློབ་མ་གྲུབ་པ་བཞིན་ཕྱིས་ཁྱོད་ཀྱིས་ཤེས་པར་འགྱུར་རོ། །འོད་སྲུང༌། ཡང་ཁྱོད་ལ་དཔེ་བསྟན་ཏེ། འོད་སྲུང་<line/>
བཞི་བོ་འདི་དག་ནི། སེམས་ཅན་གྱི་ཁམས་ན་སྒྲིབ་པའི་རྒྱུ་དང༌། གཏན་ཚིགས་ཀྱི་དཔེ་ཡིན་ཏེ། བཞི་གང་ཞེ་ན། མིག་ལིང་ཏོག་སེར་པོ་དང་སྔོན་པོས་རབ་རིབ་ཏུ་གྱུར་པ་ལྟ་བུ་<line/>
དང༑ ཟླ་བ་སྤྲིན་གྱིས་ཁེབས་པ་ལྟ་བུ་དང༌། ཁྲོན་བ་རྐོ་བ་ལྟ་བུ་དང༌། བུམ་པའི་ནང་གི་སྒྲོན་མ་ལྟ་བུའོ། །འོད་སྲུང༌། བཞི་པོ་འདི་དག་ནི། སྙིང་པོ་ཡོད་དོ། །ཞེས་བྱ་བའི་རྒྱུ་དང༌།<line/>
གཏན་ཚིགས་ཡིན་ཏེ། རྒྱུ་དང༌། གཏན་ཚིགས་དེ་དག་གིས་སེམས་ཅན་ཐམས་ཅད་དང༌། སྲོག་ཆགས་ཐམས་ཅད་ལ་སངས་རྒྱས་ཀྱི་ཁམས་ཡོད་དེ། མཚན་དང་དཔེ་བྱད་<line/>
</page>
<page index="82" id="181B">བཟང་པོ་མཐའ་ཡས་པས་བརྒྱན་པ་ན་སྣང་བར་འགྱུར་ཞིང་ཁམས་དེས་སེམས་ཅན་རྣམས་ཀྱིས་མྱ་ངན་ལས་འདས་པ་འཐོབ་པར་འགྱུར་རོ། །དེ་ལ་མིག་རབ་རིབ་ཅན་ཞེས་བྱ་བ་ནི།<line/>
ལིང་ཏོག་སེར་པོ་དང༌། སྔོན་པོས་གཡོགས་ནས་རབ་རིབ་ཏུ་གྱུར་པ་བཅོས་སུ་རུང་བ་ཇི་སྲིད་དུ་སྨན་པ་མ་རྙེད་པ་དེ་སྲིད་དུ་ལོང་བར་འགྱུར་ཞིང་སྨན་པ་རྙེད་ནའང་མྱུར་དུ་མཐོང་བར་འགྱུར་རོ། །<line/>
སྔོན་པོས་གཡོགས་ནས་རབ་རིབ་ཏུ་གྱུར་པ་དེ་བཞིན་དུ་ཉོན་མོངས་པ་བྱེ་བའི་སྤུབས་ཀྱིས་ཁབས་པའི་ཁམས་འདི་ཇི་སྲིད་དུ་ཉན་ཐོས་དང༌། རང་སངས་རྒྱས་རྣམས་ལ་དགའ་བར་བྱེད་པ་<line/>
དེ་སྲིད་དུ་བདག་ནི། བདག་མ་ཡིན་པར་འགྱུར་ཞིང་བདག་གི་བདག་ཏུ་འགྱུར་རོ། །གང་གི་ཚེ་སངས་རྒྱས་བཅོམ་ལྡན་འདས་རྣམས་ལ་དགའ་བར་གྱུར་པ་དེའི་ཚེ་བདག་ཏུ་འགྱུར་ཞིང་<line/>
དེའི་འོག་ཏུ་སྒྲུབ་ཏུ་རུང་བའི་མིར་འགྱུར་རོ། །མི་དེའི་མིག་ནས་ལིང་ཏོག་སེར་པོ་དང་སྔོན་པོའི་རབ་རིབ་གང་ཡིན་པ་ལྟར་ཉོན་མོངས་པ་རྣམས་བལྟ་བར་བྱའོ། །དེ་བཞིན་གཤེགས་<line/>
པའི་སྙིང་པོ་ནི། མིག་བཞིན་དུ་ངེས་པ་ཡོད་དོ། །དེ་ལ་ཟླ་བ་སྤྲིན་གྱིས་ཁེབས་པ་ཞེས་བྱ་བ་ནི། ཇི་ལྟར་སྤྲིན་སྟུག་པོས་ཁེབས་པའི་ཟླ་བའི་དཀྱིལ་འཁོར་མི་སྣང་བ་དེ་བཞིན་དུ་ཉོན་<line/>
མོངས་པའི་སྤུབས་ཀྱིས་ཁེབས་པའི་ཁམས་མི་སྣང་ངོ༌། །གང་གི་ཚེ་ཉོན་མོངས་པའི་ཚོགས་སྤྲིན་བཞིན་དུ་བྲལ་བར་གྱུར་ན། དེའི་འོག་ཏུ་ཟླ་བ་ཉ་བ་བཞིན་དུ་ཁམས་སྣང་བར་འགྱུར་<line/>
</page>
<page index="83" id="182A">༄༅། །རོ༑ ༑དེ་ལ་ཁྲོན་པ་རྐོ་བ་ཞེས་བྱ་བ་ནི། དཔེར་ན། མི་ཞིག་ཁྲོན་པ་རྐོ་ཞིང་རྐོ་བ་ན་ཇི་ཙམ་ཇི་ཙམ་དུ་ས་སྐམ་པོ་བྱུང་བ་དེ་ཙམ་དེ་ཙམ་དུ་རྟགས་དེས་ན། འདི་ནས་<line/>
ཆུ་རིང་ངོ་སྙམ་དུ་སེམས་ཤིང༌། གང་གི་ཚེ་འཇིམ་པ་བྱུང་བ་དེའི་ཚེ་རྟགས་ངེས་ན། འདི་ནས་ཆུ་ཉེའོ་ཞེས་ཤེས་པར་འགྱུར་རོ། །གང་གི་ཚེ་ཆུ་ལ་ཐུག་པ་དེའི་ཚེ་རྐོ་བའི་མཐར་ཕྱིན་པ་<line/>
ཡིན་ནོ༑ །དེ་བཞིན་དུ་ཉན་ཐོས་དང༌། རང་སངས་རྒྱས་རྣམས་དེ་བཞིན་གཤེགས་པ་རྣམས་མཉེས་པར་བྱེད་ཅིང་ལེགས་པར་སྤྱད་པ་སྤྱོད་པ་བསྟན་པས་ཉོན་མོངས་པ་རྐོ་བར་བྱེད་<line/>
དེ༑ བརྐོས་ནས་ཆུ་བཞིན་དུ་དེ་བཞིན་གཤེགས་པའི་སྙིང་པོ་རྙེད་པར་འགྱུར་རོ། །བུམ་པའི་ནང་གི་སྒྲོན་མ་ཞེས་བྱ་བ་ནི། ཇི་ལྟར་བུམ་པའི་ནང་ན་སྒྲོན་མ་ཡོད་པའི་འོད་ལམ་མེར་མ་<line/>
ཡིན༑ ལྷག་གེར་མ་ཡིན་ཞིང་སེམས་ཅན་རྣམས་ལ་ཅིའང་མི་བྱེད་པ་བཞིན་དུ་དེ་བཞིན་གཤེགས་པའི་སྙིང་པོ་མཚན་དང་དཔེ་བྱད་མཐའ་ཡས་པ་དང་ལྡན་པར་གསུངས་པའང་<line/>
སེམས་ཅན་རྣམས་ཀྱི་དོན་མི་བྱེད་དོ། །གང་གི་ཚེའང་བུམ་པ་ཆག་ནས་དེ་ནས་སྒྲོན་མ་རང་སྣང་བས་སྲོག་ཆགས་རྣམས་ཀྱི་དོན་བྱེད་པར་འགྱུར་བ་དེ་བཞིན་དུ་ཉོན་མོངས་པ་བྱེ་བའི་<line/>
སྤུབས་ཅན་འཁོར་བའི་བུམ་པ་ན་དེ་བཞིན་གཤེགས་པའི་སྙིང་པོ་གནས་པ་སྒྲོན་མེ་བཞིན་རབ་ཏུ་འབར་ནས་འཁོར་བའི་ཉོན་མོངས་པ་ཟད་པའི་ཚེ་བུམ་པ་ཆག་པའི་སྒྲོན་མེ་བཞིན་དུ་<line/>
</page>
<page index="84" id="182B">དེ་བཞིན་གཤེགས་པ་སེམས་ཅན་རྣམས་ཀྱི་དོན་བྱེད་པར་འགྱུར་རོ། །གཏན་ཚིགས་བཞི་པོ་འདི་དག་གིས་ཇི་ལྟར་ང་ལ་སེམས་ཅན་གྱི་ཁམས་ཡོད་པ་དེ་བཞིན་དུ་སེམས་ཅན་ཐམས་<line/>
ཅད་ལའང་ཡོད་པར་རིག་པར་བྱའོ། །དེ་ལ་སྒྲུབ་ཏུ་རུང་བའི་ཁམས་ཞེས་བྱ་བ་ནི། གཅིག་བུ་གནས་པ་ཡིན་པར་རིག་པར་བྱ་སྟེ། ཇི་ལྟར་གོང་དུ་གཏན་ཚིགས་བརྒྱ་རྩ་བརྒྱད་བཤད་<line/>
པའི་གཏན་ཚིགས་རེ་རེ་ཞིང་ཚིགས་སུ་བཅད་པ་བརྒྱད་བརྒྱད་དུ་བསྡེབས་པ་ལས་བྱུང་བ་ཡིན་ནོ། །གསོལ་པ། བཅོམ་ལྡན་འདས། དེ་བཞིན་གཤེགས་པས་ཅིའི་སླད་དུ་ཐེག་པ་<line/>
གསུམ་བསྟན་ལགས། བཀའ་སྩལ་པ། འོད་སྲུང༌། ཁྱོད་ལ་དཔེ་བསྟན་ཏེ། དཔེར་ན། ཁྱིམ་བདག་ནོར་བྱེ་བ་ཡོད་པ་ཞིག་ལ་བུ་གཅིག་པ་ཞིག་ཡོད་པ་སྐྱེ་བོ་མང་པོའི་ནང་དུ་མ་མའི་<line/>
ལག་ནས་སྟོར་བར་གྱུར་ལ། དེ་ནས་ཁྱིམ་བདག་དེ་འཆི་བའི་དུས་ལ་བབ་པ་ན་འདི་སྙམ་དུ་བདག་གི་བུ་ནི། སྟོར་ཏེ། བདག་ལ་བུ་གཞན་ནམ། ཕའམ། མའམ། ལྷན་ཅིག་སྐྱེས་པའི་<line/>
སྤུན་ནམ། ནང་མི་མེད་པས་བདག་གི་ནོར་གྱི་མཛོད་འདི་དག་ནི། རྒྱལ་པོས་བཞེས་པར་འགྱུར་རོ་སྙམ་དུ་སེམས་ཏེ། དེ་དེ་ལྟར་ཡང་དང་ཡང་དུ་སེམས་པ་ན་དུས་རིང་ཞིག་འདས་པ་དང༌།<line/>
དེ་ནས་བུ་སྟོར་བ་དེ་གྲོང་ཁྱེར་དེ་ཉིད་དུ་འོངས་ནས་ཟས་ཀྱི་ཕྱིར་རང་གི་ཁྱིམ་དུ་ཞུགས་པ་ན། ཁྱིམ་འདི་ནི། བདག་གི་ཕའི་ཁྱིམ་ཡིན་ནོ་སྙམ་དུ་མི་ཤེས་སོ། །དེ་ནས་དེའི་ཕས་ནི།<line/>
</page>
<page index="85" id="183A">༄༅། །མཐོང་མ་ཐག་ཁོ་ནར་འདི་ནི། བདག་གི་མཐུན་པའི་བུ་ཡིན་ན་འདི་ལ་ཁྱོད་བདག་གི་བུ་ཡིན་ནོ། །ཞེས་ཅུང་ཟད་ཀྱང་སྨྲ་བར་མི་བྱའོ། །དེ་ཅིའི་ཕྱིར་ཞེ་ན།<line/>
སླར་ཡང་བྲོས་དང་མི་རུང་ངོ་ཞེས་དེས་དེ་ལ་ནོར་གྱི་མཛོད་རབ་ཏུ་མང་པོ་བྱིན་ནོ། །དེ་ནས་དེས་དེ་ལ་སྨྲས་པ། བདག་ནི། ཁྱོད་ཀྱི་ཁྱིམ་ན་གནས་མི་ཕོད་དོ། །དེ་ཅིའི་ཕྱིར་ཞེ་ན། བདག་<line/>
ཁྱོད་ཀྱི་ཁྱིམ་ན་གནས་པ་ནི། ཞགས་པའི་བཅིང་བས་བཅིངས་པ་བཞིན་སྡུག་བསྔལ་ལོ། །དེ་ནས་ཁྱིམ་བདག་དེས་འདི་སྐད་ཅེས་སྨྲས་སོ། །ཅི་ཞིག་བྱ། དེས་འདི་སྐད་ཅེས་སྨྲས་<line/>
སོ༑ ༑བདག་གིས་ཁྱོད་ཀྱི་བ་ལང་བཙའམ། རྩྭ་རྡ་བའམ། ཕྱག་དར་དོར་བའམ། འབྲས་ཀྱི་ཞིང་རྨོ་བ་ལགས་སོ། །དེ་ནས་ཁྱིམ་བདག་དེས་བསམ་པ། ཨེ་མའོ་བསོད་ནམས་མ་<line/>
བྱས་པའི་སེམས་ཅན། ཀྱི་ཧུད་རིམ་གྱིས་དུས་ཤེས་པར་བྱ་བ་ལས་གཞན་ནི། མི་ནུས་སོ་སྙམ་ནས་ལེགས་ཀྱི། རེ་ཞིག་ཕྱག་དར་གྱི་ཕུང་པོ་དག་ཁོ་ན་ཕྱོགས་ཤིག །དེ་ནས་<line/>
ཕྱིས་དུས་གཞན་ཞིག་གི་ཚེ་ཕྱག་དར་འཕྱག་པ་ན་མི་དེས་ཁྱིམ་བདག་དེ་འདོད་པ་མང་པོ་ལ་རྩེ་ཞིང་དགའ་བར་བྱེད་དེ་བདེ་བའི་ཡུལ་ཉམས་སུ་མྱོང་བར་བྱེད་པ་མཐོང་ངོ༌། །<line/>
མཐོང་ནས་ཀྱང་བསམ་པ། ཇོ་བོས་བདག་ལ་ནོར་གྱི་མཛོད་མང་པོ་སྦྱིན་པར་འགྱུར་བའམ། ཡང་ན་བདག་བུ་ཉིད་དུ་བྱེད་པར་འདོད་ན་ཅི་མ་རུང་སྙམ་སྟེ། མི་དེ་དེ་ལྟར་སེམས་<line/>
</page>
<page index="86" id="183B">པ་ན་ཕྱག་དར་གྱི་ཕུང་པོ་དག་ཧ་ཅང་འཕྱག་པར་མི་བྱེད་དོ། །དེའི་ཚེ་དེའི་ཕས་དེའི་ལས་བྱེད་པ་དེ་དག་མཐོང་ནས་བསམ་པ། བདག་གི་བུ་འདི་ད་ནི། བཟང་པོའི་སྐལ་པ་ཡོད་དོ་<line/>
སྙམ་ནས་དེ་ནས་དེའི་ཕས་བུ་དེ་ལ་འདི་སྐད་ཅེས་སྨྲས་སོ། །ཀྭའི་མི་ཁྱོད་དེ་རིང་གཞན་དུ་སེམས་སམ། ཅིའི་ཕྱིར་ལས་ལེགས་པ་མི་བྱེད། དེས་སྨྲས་པ། དེ་བཞིན་ཏེ། བདག་དེ་<line/>
རིང་ཉིད་དུ་ཁྱོད་ཀྱི་བུ་ཉིད་དུ་ཁས་ལེན་པར་འདོད་དེ། དེས་ན་དེ་རིང་བདག་གི་སེམས་དེ་ལྟར་དད་པར་གྱུར་ཏོ། །དེས་སྨྲས་པ། ལེགས་སོ། །ང་ནི། ཁྱོད་ཀྱི་ཕ་ཡིན་ལ། ཁྱོད་ནི། ངའི་<line/>
བུ་ཡིན་ན། ཁྱོད་ཀྱིས་ང་འདི་ལྟར་ཕན་པར་འདོད་ཅིང་རྗེས་སུ་བརྩེ་བ་ཡིན་པར་མ་ཤེས་སོ། །ཞེས་བྱས་ནས་དེ་ནས་དེས་དེ་ལ་རང་དབང་བའི་ནོར་གྱི་མཛོད་མང་པོ་ཐམས་ཅད་བྱིན་ནས་སྐྱེ་<line/>
བོའི་ཚོགས་ཆེན་པོའི་དབུས་སུ་དེ་མངོན་སུམ་དུ་བྱས་ཏེ། འདི་སྐད་ཅེས་འདི་ནི། བདག་གི་བུ་གཅིག་པ་ཡིན་ཏེ། སྟོར་ནས་རིང་ཞིག་ལོན་པ་ལས་འདི་སླར་འཁོར་ཏེ། རང་གི་ཁྱིམ་དུ་<line/>
ཞུགས་ནས་འདིས་འདི་ནི། བདག་གི་ཕའི་ཁྱིམ་ཡིན་ནོ། །ཞེས་བྱ་བར་མ་ཤེས་མ་རྟོགས་ནས་དེའི་ཚེ་འདིས་ཁྱོད་ནི། བདག་གི་ཕའོ། །བདག་ནི། བུའོ། །ཞེས་བྱ་བའི་མིང་ཡང་མི་འདོད་<line/>
པ་ཉིད་ལས་ད་ལྟར་འདི་མོད་ལ་བུ་ཡིན་ནོ། །ཞེས་ཚིག་ཏུ་སྨྲས་སོ། །ཞེས་སྨྲས་པ་དེའི་ཚེ་དེ་ནས་སྐྱེ་བོ་མང་པོས་ཀྱེ་མའོ་སེམས་ཅན་རྣམས་ནི། ལས་རྣམ་པ་མང་པོ་དག་གིས་ཉོན་མོངས་<line/>
</page>
<page index="87" id="184A">༄༅། །པར་གྱུར་ཏོ། །ཞེས་ངོ་མཚར་དུ་གྱུར་ཏོ། །འོད་སྲུང༌། དེ་བཞིན་དུ་ངའི་ཉན་ཐོས་ཐམས་ཅད་ཀྱང་ཕྱག་དར་གྱི་ཕུང་པོ་འཕྱག་པའི་བུ་བཞིན་དུ་གདོད་ཤེས་ནས་<line/>
ཨེ་མ་ཀྱི་ཧུད་བཅོམ་ལྡན་འདས་ད་དུང་བདག་ཅག་གིས་རང་གི་ཕ་དང་འདྲ་བར་མ་འཚལ་བས་ན། ཉན་ཐོས་ཀྱི་ཐེག་པ་ནི། ཐ་ཆད་ལགས་སོ་ཟེར་རོ། །དེ་བས་ན་འོད་སྲུང༌། ཁྱོད་<line/>
ཀྱིས་འདི་ལྟར་བསླབ་པར་བྱ་སྟེ། གལ་ཏེ་རེ་ཞིག་ཡོངས་སུ་སྤང་བར་ནུས་ན་གཤེའང་རུང༌། སྦྱོས་ཀྱང་རུང༌། ཁྱོད་ཀྱིས་དེ་དག་གི་ཡོངས་སུ་སྨིན་པའི་དུས་ལ་བབ་པར་ཤེས་པར་<line/>
བྱའོ༑ ༑འོད་སྲུང༌། གཞན་ཡང་འདི་ན་ཐེག་པ་ཆེན་པོ་པ་རྣམས་དང༌། ཉན་ཐོས་ཀྱི་ཐེག་པ་ཅན་རྣམས་ནི། རྟག་པར་མི་མཐུན་པ་ཡིན་ཏེ། ཇི་ལྟར་འཇིག་རྟེན་པ་དང༌། འཇིག་རྟེན་<line/>
ལས་འདས་པ་ལྟ་བུ་དང༌། མཁས་པ་དང༌། ངན་པ་ལྟར་མི་མཐུན་པ་ཡིན་ནོ། །འཕགས་པ་རྔ་བོ་ཆེ་ཆེན་པོའི་ལེའུ་བམ་པོ་བཞི་པ། འོད་སྲུང༌། ཁྱོད་ཀྱིས་ཡང་མདོ་སྡེ་<line/>
སྤོང་བ་དེ་དག་ཀུན་ཏུ་གཟུང་བར་བྱའོ། །དེ་ཅིའི་ཕྱིར་ཞེ་ན། གལ་ཏེ་སྤོང་བ་དེ་དག་སེམས་དེ་དང་བཅས་ཏེ་དུས་བྱེད་པར་གྱུར་ན། དེ་ཉིད་དེ་དག་གི་ཤིན་ཏུ་བརྣག་པ་ཉིད་ཀྱི་མཐར་ཕྱིན་<line/>
པ་ཡིན་ནོ། །དེ་ལྟ་བས་ན། དེ་དག་ལ་སྙིང་བརྩེ་བའི་ཕྱིར་འདི་ལྟ་སྟེ། ཐེག་པ་ཆེན་པོ་ལ་སྦྱར་བའི་ཆེད་དུ་ཐབས་ཐམས་ཅད་ལ་མཁས་པར་བྱའོ། །དེ་ལ་གང་དག་མ་དད་པ་དེ་<line/>
</page>
<page index="88" id="184B">དག་ནི༑ དད་པར་འགྱུར་ཞིང་གང་དག་དད་པ་དེ་དག་ནི། ཡིད་ཆེས་པར་འགྱུར་ཏེ། དེ་དག་ཐམས་ཅད་བསྡུ་བའི་དངོས་པོ་རྣམས་ཀྱིས་ཀུན་ཏུ་བསྡུ་བར་བྱ་ཞིང་གཟུང་བར་བྱའོ། །འོད་སྲུང༌།<line/>
གཞན་ཡང་འདི་ན་མི་འགའ་ཞིག་རིམས་སམ། རིམས་ནད་དྲག་པོས་ཐེབས་པ་ཁོ་ནར་གྱུར་ན། འདི་ལྟར་མི་དེ་ལ་སྨན་ཡང་མི་སྦྱིན་ཞིང་དཔྱད་ཀྱང་མི་བྱའོ། །དེ་ཅིའི་ཕྱིར་ཞེ་ན། བྱ་བའི་<line/>
དུས་ལ་མ་བབ་པ་དང༌། བྱ་བའི་དུས་ལ་བབ་ན་མི་བྱ་བ་དང༌། བྱ་བའི་གནས་འདི་གཉིས་མི་ཤེས་པའི་སྨན་པ་གང་ཡིན་པ་ནི། འཇིག་རྟེན་ན་སྨད་པ་ཡིན་ཏེ། དེ་ལྟ་བས་ན། ནད་སྨིན་ན་<line/>
དཔྱད་བྱ་ལ་མ་སྨིན་ན་དུས་སུ་བསྡད་དོ། །དེ་བཞིན་དུ་སེམས་ཅན་གང་དང་གང་དག་ཚུལ་འདི་སྤོང་བར་བྱེད་པ་དེ་དང་དེ་དག་ནི། ཚར་གཅད་པར་བྱའོ། །དེ་དག་གང་གི་ཚེ་ནད་སྨིན་པར་གྱུར་<line/>
པ་དང༌། དེའི་འོག་ཏུ་དེ་དག་རྗེས་སུ་དྲན་ནས་ཨེ་མའོ་བདག་ཅག་གིས་མཚར་བྱས་སོ། །ཞེས་ཤེས་པར་གྱུར་པ་དེའི་ཚེ་དེ་དག་ཉན་ཐོས་སམ། རང་སངས་རྒྱས་ཀྱི་ཐེག་པ་ལ་བསྡུས་ནས་<line/>
དཔྱད་བྱའོ། །འོན་ཏེ་གཞན་དུ་མ་ནུས་ན་དེ་དག་ལ་གོས་དཀར་པོ་དག་བྱིན་ཏེ་བསྐྲད་པའམ། རིམ་པ་གཞན་དང་གཞན་གྱིས་གདུལ་བར་བྱའོ། །དེ་ཅིའི་ཕྱིར་ཞེ་ན། དེ་དག་ཁོ་ན་ལ་སྙིང་<line/>
བརྩེབས་ཅིའང་རུང་བས་ཐེག་པ་ཆེན་པོ་ལ་སྦྱར་བའི་ཕྱིར་རོ། །རྒྱུ་གཉིས་ཀྱིས་སེམས་ཅན་རྣམས་ཐེག་པ་ཆེན་པོ་ལ་སྦྱར་བར་བྱ་སྟེ། གཉིས་གང་ཞེ་ན། རིགས་པ་དང༌། བསྡིགས་<line/>
</page>
<page index="89" id="185A">༄༅། །བས་སོ། །དེ་ལྟ་བས་ན། དེ་དག་རིགས་པས་སམ། བསྡིགས་པས་སྦྱར་བར་བྱའོ། །དེ་ལྟར་སྦྱར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ས་དང་<line/>
པོ་གནོན་པར་འགྱུར་ཞིང་དེ་ས་དང་པོ་ལ་གནས་པར་འགྱུར་རོ། །ཡང་དེ་དེ་ལྟར་སྦྱོར་ཞིང་དེ་བཞིན་དུ་སྨྲན་ས་གཉིས་པས་འདི་ལྟ་སྟེ། བྱང་ཆུབ་ཏུ་མགོ་གཅིག་ཏུ་ལུང་བསྟན་པ་<line/>
ཡིན་ནོ༑ ༑འདི་ལྟ་སྟེ། དཔེར་ན། མི་ཞིག་བཙོན་ར་ནས་ཕྱུང་ན་དེ་ཅི་སླར་བཙོན་རར་འཇུག་པར་འགྱུར་རམ། དེ་བཞིན་དུ་ཉན་ཐོས་ཀྱི་ཐེག་པ་ལས་བྱུང་སྟེ། ཐེག་པ་ཆེན་པོའི་ལམ་<line/>
དུ་ཞུགས་པ་དེ་ཅི་ཉན་ཐོས་ཀྱི་ཐེག་པ་ལ་རེག་པར་འགྱུར་ལགས་སམ། འོད་སྲུང༌། འདི་ནི། མི་འགྱུར་ཏེ། དེ་ཁྲོས་འཁྲུགས་ནས་ས་ལ་རྡེབ་པར་འགྱུར་རོ། །ཡང་བཅོམ་ལྡན་<line/>
འདས་ཀྱིས་བཀའ་སྩལ་པ། འོད་སྲུང༌། ཁྱོད་ཀྱིས་དེ་བཞིན་གཤེགས་པའི་སྙིང་པོ་ཤེས་ཀྱི། འོད་སྲུང༌། ཁྱོད་དེ་ལྟར་མ་དུ་ཞིག །འོད་སྲུང༌། དཔེར་ན། དོན་མཐོང་ན་གཏན་ཚིགས་<line/>
དགོས་པ་མེད་དེ། དཔེར་ན། སྔོན་སྐྱུ་རུ་ར་མཐོང་བ་ལ་སྐྱུ་རུ་ར་ནི། འདི་ཡིན་ནོ། །ཞེས་བྱ་བ་དགོས་པ་མེད་མོད་ཀྱི། སྔོན་སྐྱུ་རུ་ར་མ་མཐོང་བ་ལ་སྐྱུ་རུ་ར་གཏན་ཚིགས་དང་བཅས་པ་དགོས་<line/>
པ་ལྟ་བུ༑ དཔེར་ན། ལྷོ་ཕྱོགས་ཀྱི་མི་རྣམས་ལ་མི་འམ་ཅི་རི་མོར་བྲིས་ནས་བསྟན་དགོས་ཀྱི། བྱང་ཕྱོགས་ཀྱི་མི་རྣམས་ལ་ནི། བསྟན་མི་དགོས་པ་ལྟ་བུའོ། །དེ་ཅིའི་ཕྱིར་ཞེ་ན། དེ་དག་<line/>
</page>
<page index="90" id="185B">གིས་སྔོན་མཐོང་བའི་ཕྱིར་རོ། །དེ་བཞིན་དུ་ཁྱོད་ཀྱིས་ཀྱང་སྐྱུ་རུ་ར་བཞིན་དུ་དེ་བཞིན་གཤེགས་པའི་སྙིང་པོ་མཐོང་ངོ༌། །འོད་སྲུང༌། གཞན་ཡང་ང་བཞུགས་པའི་ཚེ་དང༌། ཁྱོད་འདུག་<line/>
པའི་ཚེ་མདོ་འདི་སྤོང་བ་གང་དག་ཡིན་པ་དང༌། སྤོང་བར་འགྱུར་བ་གང་དག་ཡིན་པ་དེ་དག་གལ་ཏེ་ནུས་ན་ཁྱོད་ཀྱིས་ཚར་གཅད་ཅིང་གཟུང་བར་བྱའོ། །དེའི་ཚེ་ཚར་གཅད་ཅིང་བཟུང་ནས་<line/>
རིགས་པའམ། བསྡིགས་པས་རང་གི་བུ་ལ་བྱ་བའམ། སྡུག་པ་ལ་བྱ་བའམ། རང་དང་འདྲ་བར་སྡུག་པར་བྱ་བས་ཐེག་པ་ཆེན་པོ་ལ་སྦྱར་བར་བྱའོ། །འོད་སྲུང༌། དེ་ལྟར་ཉན་ཐོས་ཀྱི་ཐེག་<line/>
པ་བ་དེ་དག་ཐམས་ཅད་ཀྱང་ངའི་བུ་ཡིན་ནོ། །དེ་དག་ཐམས་ཅད་སྔོན་ང་སྤྱད་པ་སྤྱོད་པ་ན་ཡོངས་སུ་སྨིན་པར་བྱས་པ་ཡིན་ཏེ། བསྐལ་པ་མང་པོ་གྲངས་མེད་པ་དཔག་ཏུ་མེད་པ་ཕ་རོལ་བས་<line/>
ཆེས་ཕ་རོལ་ཏུ་དེ་བཞིན་གཤེགས་པ་འཇིག་རྟེན་གྱི་གཉན་ཞེས་བྱ་བ་བྱུང་བ་དེའི་ཚེ་དེའི་དུས་དེ་ན་མདོ་ཆེན་པོ་འདི་ལས་ཐེག་པ་གཅིག་པ་བཤད་པ་དང༌། དེའི་ཚེ་འདི་དག་དང་གཞན་དེ་<line/>
དག་ཐམས་ཅད་སྤོང་བར་བྱེད། དེ་དག་ཐམས་ཅད་གཅིག་ཏུ་བསྡོམས་ནས་ཁྲོ་བ་དང༌། སྨོད་པ་དང༌། མཚང་འདྲུ་བས་རྒྱུ་བར་བྱེད་དོ། །དེ་ནས་དེ་དག་ལ་འདི་དག་ནི། བདག་གི་བུ་ཡིན།<line/>
བདག་གི་སློབ་མ་ཡིན་པས་དུས་ལས་ཐལ་ན་མི་རུང་གི། ཇི་ལྟར་འདི་དག་ཉེ་བར་ཞི་བར་འགྱུར་བ་དེ་ལྟ་དེ་ལྟར་གདུལ་བར་བྱ་བའི་ཐབས་མཁས་པ་ཞིག་ངས་བསམ་མོ། །དེ་ནས་ངས་<line/>
</page>
<page index="91" id="186A">༄༅། །དེ་དག་གི་སྟོབས་དང་སྟོབས་མེད་པར་ཤེས་པར་བྱས་ནས་དེ་ལྟ་བུའི་གཏམ་སྟོན་ཏོ། །དེ་ལ་གང་དག་ཐེག་པ་ཆེན་པོ་ལ་མ་དད་པར་གྱུར་པ་དེ་དག་ལ་ནི། ངས་<line/>
ཉན་ཐོས་ཀྱི་ཐེག་པའི་གཏམ་སྨྲས་ཏེ། རིགས་ཀྱི་བུ། མཐར་ཕྱིན་པ་འདི་ལྟ་སྟེ། ཐེག་པ་ཆེན་པོ་འདི་ཡིན་གྱི། ལྷག་མ་ནི། སྤང་བའི་ཐེག་པ་ཡིན་པར་གཟུང་ངོ༌། །བུད་མེད་ཀྱིས་<line/>
ནི༑ ལེགས་པར་སྤྱོད་པ་སྤྱད་ཀྱང་ཐར་པ་མི་འཐོབ་སྟེ། གྲོང་ཁྱེར་པས་ཀྱང་དེ་བཞིན་ནོ། །རྟ་ཅང་ཤེས་ལ་ཞོན་ཏེ་བརྒྱུགས་པས་ནི། གྲོང་རྔལ་ལམ། གྲོང་ཁྱེར་དུ་མྱུར་དུ་ཕྱིན་པར་<line/>
འགྱུར་གྱི། བྱིས་པའི་གོམ་པས་ཀྱང་རིམ་གྱིས་སོང་ན། ཅི་དེས་ཀྱང་སོན་པར་མི་འགྱུར་རམ། ཇི་ལྟར་བྱིས་པ་གཞོན་ནུ་ནི། མཛུབ་མོས་མར་དང་ཁ་ཟས་ཟལ་སྟོབས་དང་<line/>
ལྡན་པས་སྣོད་བཀང་སྟེ་ཟ་བ་དེ་བཞིན་དུ་འོད་སྲུང༌། ངས་ཀྱང་གང་དག་ཐེག་པ་ཆེན་པོ་མི་འདོད་པ་དེ་དག་བསྡུས་ནས་ངས་དེས་ཚེ་དེ་དག་ལ་ཕྱག་དར་གྱི་ཕུང་པོ་འཕྱག་པའི་བུ་<line/>
བཞིན་དུ་ཉན་ཐོས་ཀྱི་ཐེག་པས་ཐེག་པ་ཆེན་པོ་ཉེ་བར་བསྟན་ཏོ། །དེ་དག་གི་མོད་ལ་སྐུར་བ་བཏབ་པའི་ལས་གང་ཡིན་པ་དེའང་ངའི་སྔོན་གྱི་བྱམས་པའི་རིམ་པས་ཐེག་པ་ཆེན་པོ་<line/>
ལ་ཞུགས་པར་གྱུར་ན་ལུས་གཅིག་པོ་དེ་ལ་ཁ་ཅིག་ནི། ཀླད་ནད་དམ། མྱ་ངན་ནམ། སེམས་མི་བདེ་བ་ཙམ་གྱིས་ཡོངས་སུ་ཟད་པར་འགྱུར་རོ། །དེའི་ཚེ་གང་དག་ངའི་ཚིག་མ་ཉན་<line/>
</page>
<page index="92" id="186B">ཅིང་མ་བླངས་པ་དེ་དག་ནི། ཚུལ་མ་ཡིན་པས་གནོད་པར་གྱུར་ཏོ། །འོད་སྲུང༌། དེ་ལྟར་ན་ཕྱག་དར་གྱི་ཕུང་པོ་འཕྱག་པའི་བུ་བཞིན་དུ་ཉན་ཐོས་དེ་དག་ཐམས་ཅད་ཀྱང་ངའི་བུ་ཡིན་ཏེ། ད་<line/>
གདོད་ཤེས་པར་འགྱུར་རོ། །ཨེ་མའོ་ཀྱི་ཧུད་བཅོམ་ལྡན་འདས་བདག་ཅག་གིས་ད་དུང་རང་གི་ཕ་མ་འཚལ་བས་ཉན་ཐོས་ཀྱི་ཐེག་པ་ནི། ད་གདོད་ཐ་ཆད་ལགས་སོ། །བཅོམ་ལྡན་འདས་<line/>
ཀྱིས་བཀའ་སྩལ་པ། འོད་སྲུང༌། དེ་ཉིད་ཀྱི་ཕྱིར་ངས་ཁྱོད་ཀྱིས་ཕྱིས་ཤེས་པར་འགྱུར་གྱི། ཁྱེད་གང་འདོད་པ་དེ་བྱེད་ལ་རག་མ་སྤོངས་ཤིག་ཅེས་གསུངས་པ་ཡིན་གྱི། གལ་ཏེ་ཁྱོད་ཀྱིས་མི་<line/>
ནུས་ན་དེ་ཞོག་ཅིག །འོད་སྲུང༌། ཁྱོད་ཀྱིས་དེ་ལྟར་བསླབ་པར་བྱ་སྟེ། དེ་དག་ཁྲོས་སམ། སྨོད་ནའང་ཁྱོད་ཀྱིས་མངས་པར་བྱའོ། །འདི་ལྟ་སྟེ། དཔེར་ན། འབབ་ཆུའམ། ལྟེང་ཀའམ།<line/>
མཚེའུའམ། མཚོ་བྲན་ནམ། རྫིང་བུའམ། ཁྲོན་པ་ཞིག་ཡོད་ལ། དེ་ལ་སྐྱེས་པའམ། བུད་མེད་དམ། ཁྱེའུའམ། བུ་མོའམ། སེམས་ཅན་གང་དང་གང་དག་གིས་སྣོད་ཅི་དང་ཅི་འདྲ་བ་<line/>
དག་ཐོགས་ཏེ་ལྷགས་ནས་དེ་ཙམ་དེ་ཙམ་གྱིས་ཆུ་བླངས་ནས་དོང་སྟེ། བུམ་པ་ནི། བུམ་པ་གང༌། རྫ་མ་ནི། རྫ་མ་གང༌། ཁྱོར་བ་ནི། ཁྱོར་བ་གང་གི་སྣོད་ཆག་པ་ཁོ་ན་ལ་ཅིའང་མེད་ན།<line/>
རིགས་ཀྱི་བུ། དེ་ལ་ཁྱོར་བས་སྐྱེད་པས་བུམ་པས་སྐྱེད་པ་ལ་ཁྲོ་བའམ། འོན་ཏེ་སྟོང་པས་ཁྲོར་ཅི་ཡོད། དེ་བཞིན་དུ་རིགས་ཀྱི་བུ། ཁྱོད་ཀྱིས་རང་གི་ནུས་པའི་སྟོབས་བསྐྱེད་པས་ཉན་<line/>
</page>
<page index="93" id="187A">༄༅། །ཐོས་ཀྱི་ཐེག་པ་ལ་ཞུགས་ཏེ། དེ་དེ་ལ་ཐེག་པ་ཆེན་པོས་ཅི་བྱ་ཞེས་མི་འདོད་ཅིང་སྤོང་བར་གྱུར་ཏོ། །གཞན་ཡང་དཔེར་ན། རྒྱལ་པོ་ནི། འབྲས་སཱ་ལུའི་ཁ་<line/>
ཟས་ཟ༑ ཡི་དྭགས་དང༌། བཀྲེན་པ་ནི། འབྲས་བུ་དང་རྩ་བ་ཟ། ཁྱིམ་བདག་ནི། རང་གི་འབྱོར་པ་ཟན། ཅི་དེས་རྒྱལ་པོ་ལ་ཁ་བྱའམ། གང་དང་གང་གིས་ཅི་དང་ཅི་བྱས་པའི་བདེ་<line/>
བའམ༑ སྡུག་བསྔལ་དེ་དག་གསལ་བ་ཐོབ་པར་འགྱུར་བས་དེས་གནས་པར་བྱའོ། །དེ་བཞིན་དུ་གལ་ཏེ་ཁྱོད་ཐེག་པ་ཆེན་པོ་ལ་འཇུག་པའི་མཐུ་མེད་ནའང་ཅི་སྟེ་དེ་འགོག། གཞན་<line/>
ཡང་རྒྱལ་པོ་ནི། དབྱིག་དང༌། གསེར་དང༌། མུ་ཏིག་དང༌། ནོར་བུ་དང༌། བཻ་ཌཱུཪྻ་དང༌། མན་ཤེལ་དང༌། བྱུ་རུ་ལ་སོགས་པ་སྦྱིན་པར་གཏོང་ལ། བཀྲེན་པ་རྣམས་ནི། གཟར་བུ་<line/>
གང་གི་ཁ་ཟས་སྦྱིན་པར་གཏོང་ངོ༌། །གང་དག་མང་དུ་ཐོས་པ་ནི། ལུང་འཛིན་པར་བྱེད་པར་བྱེད་ལ། བློ་ཞན་པ་ནི། རང་གི་སྤྱོད་ཡུལ་ཙམ་མོ། །གཞན་དག་ནི། གྲོང་ཁྱེར་ཆེན་པོ་<line/>
འམ༑ དཔག་ཚད་མང་པོར་རྒྱུག་ལ་དེ་ལ་བྱིས་པ་དག་ནི། འདོམ་ཕྱེད་དུའང་རྒྱུག་མི་ནུས་ན། ཅི་དེ་ལ་བྱིས་པ་གཞོན་ནུས་འདི་ལྟར་ང་རྒྱུག་མ་ནུས་སོ། །ཞེས་ཅི་དེ་ལས་བརྡེག་པར་<line/>
བྱ་བའམ། དེ་ལ་སུས་ཉེས། འོད་སྲུང༌། གཞན་ཡང་གྲོང་གི་བུད་མེད་ནི། གྲོང་དུ་དགའ་ལ། གྲོང་ཁྱེར་མོ་ནི། གྲོང་ཁྱེར་ལ་དགའོ། །འོད་སྲུང༌། དེ་བཞིན་དུ་དེ་བཞིན་གཤེགས་<line/>
</page>
<page index="94" id="187B">བའང་སེམས་ཅན་རྣམས་ལ་སྣོད་ཇི་ལྟ་བ་བཞིན་ཆོས་སྟོན་ཏོ། །གཞན་ཡང་བཅོམ་ལྡན་འདས་ལ་འོད་སྲུང་ཆེན་པོས་འདི་སྐད་ཅེས་གསོལ་ཏོ། །བཅོམ་ལྡན་འདས་ལ་ཆོས་ཤིག་ཞུ་<line/>
ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། གང་ཞིག་གསོལ་པ། སེམས་ཅན་གྱི་ལྟ་བ་ལས་བརྩམས་ལགས་ན་སེམས་ཅན་གྱི་ལྟ་བ་ཅི་ལགས་ན། ཇི་ལྟ་བུ་ལགས།<line/>
བཅོམ་ལྡན་འདས་ཀྱིས་བཀའ་སྩལ་པ། འོད་སྲུང༌། དཔེར་ན། ཡུལ་ཙམ་པ་ཞེས་བྱ་བའི་གྲོང་ཁྱེར་ཆེན་པོ་ནས་མི་འགའ་ཞིག་མཉན་ཡོད་ཀྱི་གྲོང་ཁྱེར་དུ་ཆས་ཏེ། དེའང་མཉན་ཡོད་<line/>
ཀྱི་གྲོང་ཁྱེར་ཆེན་པོ་དང་ཧ་ཅང་ཡང་མི་རིང་བའི་གྲོང་རྡལ་ཞིག་ཏུ་གནས་བཏབ་བོ། །དེ་ནས་ངེས་འགྲོན་པོ་ཞིག་ལ་དྲིས་པ། ཀྱེ་མི། མཉན་ཡོད་ན་ཡུལ་ལོག་མ་པ་རྣམས་ཇི་ལྟར་གནས་<line/>
དེ་ན་ཁྱིམ་མམ། བཀད་སའམ། མགྲོན་གནས་པ་གནས་པའི་བུད་མེད་རྙེད་པར་འགྱུར་རམ། དེ་ནས་མི་དེ་ཐབས་མཁས་ཤིང་ཕ་རོལ་གྱི་སེམས་ཤེས་པས་ལྷའི་མིག་གིས་དེ་འོང་<line/>
བ་ལ་བརྟགས་ན་དེ་ནས་དེས་རིག་སྟེ། ངན་པ་འདི་ནི། རང་གི་མ་དཀའ་བར་བྱེད་པ་བླ་མ་དམ་པ་ཡོངས་སུ་སྤངས་ཏེ་རྫུན་ཅན་གྱི་བུ་ཞིག་གི་ཚིག་མཉན་ནས་བདག་མཉན་ཡོད་དུ་<line/>
སོང་སྟེ༑ སྨད་འཚོང་མ་དང་ལྷན་ཅིག་རྩེ་བར་བྱའོ་སྙམ་ནས་འདིར་འོངས་སོ་སྙམ་བསམ་ནས་དེ་ནས་དེས་མི་དེ་ལ་འདི་སྐད་ཅེས་སྨྲས་སོ། །ཀྱེ་མི། ལམ་ནས་སླར་མྱུར་དུ་ལོག་ན་ལེགས་<line/>
</page>
<page index="95" id="188A">༄༅། །ཏེ༑ ཡུལ་ལོག་མ་པ་ཁྱོད་འདྲ་བ་རྣམས་ནི། རྒྱལ་པོ་གསལ་རྒྱལ་གྱིས་སྲིན་པོའི་རིགས་ཀྱི་ལག་ཏུ་ཟས་སུ་སྦྱིན་པར་བྱེད་ཀྱི། ཀྱེ་མི། མྱུར་དུ་སླར་སོང་<line/>
ཞིག། དེ་ནས་མི་ངེས་མི་དེའི་ཚིག་མཉན་ནས་མྱུར་དུ་བརྒྱུགས་ཏེ་རང་གི་ཁྱིམ་གང་ན་དེར་སོང་ནས་རང་གི་མའི་རྐང་པ་ལ་གཏུགས་ཏེ་བཟོད་པར་གསོལ་ཏོ། །དེ་ནས་དུས་གཞན་<line/>
ཞིག་ནི་མི་དེའི་མི་ཤི་ནས་རང་དབང་པའི་ནོར་ཐམས་ཅད་ཐོགས་ཏེ། ཡང་མཉན་ཡོད་གང་ན་བར་ཆས་པ་དང་དེ་མི་དེ་ཉིད་ཀྱིས་མཐོང་ངོ༌། །དེ་མཐོང་ནས་ཡང་དེ་འོང་བ་ལ་བསམ་ནས།<line/>
འདི་ལྟར་བདག་དེར་སོང་ནས་ནོར་བདོག་པ་ཐམས་ཅད་ཤི་བ་དང༌། བཀྲེན་པ་དང༌། ཕོངས་པ་དང༌། སློང་བ་པ་ལ་སོགས་པ་ལ་བགོ་བ་དང༌། དེ་བཞིན་གཤེགས་པ་ལ་མཆོད་པ་དང་<line/>
བཀུར་སྟི་དང་རི་མོ་བྱས་ལ་ང་རྒྱལ་བཅག་སྟེ། བདག་གི་མེད་ཅིང་ང་རྒྱལ་མེད་པར་རིམ་གྱིས་བྱས་ལ་སྨད་འཚོང་མ་དང་ལྷན་ཅིག་ཇི་སྲིད་འདོད་པར་རྩེ་མོ་དང༌། དགའ་བ་དང༌།<line/>
དགའ་མགུར་སྤྱད་ནས་དེའི་འོག་ཏུ་དེ་བཞིན་གཤེགས་པའི་བསྟན་པ་ལ་རབ་ཏུ་འབྱུང་བར་བྱའོ་སྙམ་པར་ཤེས་སོ། །མི་དེས་མི་དེ་ལ་དྲིས་པ། ཀྱེ་མི། དེང་སང་མ་ཉན་ཡོད་ཀྱི་གྲོང་<line/>
ཁྱེར་ཆེན་པོ་ཅི་འདྲ། དེས་སྨྲས་པ། ཀྱེ་མི། དེ་ནི། མཉན་ཡོད་ཀྱི་གྲོང་ཁྱེར་ནི། སྡུག་ཅིང་ཡིད་དུ་འོང་བ། དགའ་བ། མཐོང་ནས་ཡིད་དགའ་བ། ཡུལ་གྱི་བཟང་མོའི་སྨད་འཚོང་གི་ཚོགས་<line/>
</page>
<page index="96" id="188B">ཡོད་པ༑ འབྱོར་བ། རྒྱས་པ། བདེ་བ། ཉམས་དགའ་བ་ཡིན་ནོ། །འོད་སྲུང༌། དེ་སྐད་དུ་སྨྲ་ན། ཅི་དེ་རྫུན་སྨྲ་བ་ཡིན་ནམ། གསོལ་པ། བཅོམ་ལྡན་འདས། ལགས་ཆེས་སོ། །བཀའ་སྩལ་<line/>
པ༑ དེ་ནི། མ་ཡིན་ནོ། །གསོལ་པ། ཅི་ལགས། བཀའ་སྩལ་པ། དེ་ནི། ཐབས་ཡིན་ནོ། །ཡང་བཀའ་སྩལ་པ། དེ་བཞིན་གཤེགས་པས་ནི། རྣམ་གྲངས་ཀྱིས་རྫུན་ཅུང་ཟད་བྱ་བར་<line/>
གསུངས་སོ། །གསོལ་པ། ཅིའི་སླད་དུ་ལགས། འོད་སྲུང༌། ཁྱོད་དང་བུ་མོ་སེར་སྐྱ་བཟང་མོ་ལྷན་ཅིག་ཁྱིམ་པར་གྱུར་ཏེ་འཁོར་བ་ན་བཟང་མོའི་ཕ་དང་མ་གཉིས་སྨྲ་ཞིང་ཕ་དང་མ་གཉིས་<line/>
ཀྱིས་བསམ་ན། བདག་ཅག་གི་བུ་གཉིས་ཡུལ་ཉམས་སུ་མྱོང་བར་བྱེད་དམ། འོན་ཏེ་བདག་ཅག་གི་བུ་མི་བྱེད་ཅེས་ནང་མི་ལ་དྲིས་པ་དང༌། ནང་མི་ཉེས་པར་སོང་ནས་ནང་མིས་དྲིས་པ་ན་<line/>
འཇིག་རྟེན་ན་སུ་ཞིག་གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱའི་འདོད་པ་ལ་རྩེ་བ་དང༌། དགའ་བའི་ཡུལ་ཉམས་སུ་མྱོང་བར་མི་བྱེད་ཅེས་ཁྱོད་ཀྱིས་སྨྲས་པ་ཐོས་པ་ཡིན་ནམ།<line/>
གསོལ་པ། བཅོམ་ལྡན་འདས། དེ་ནི། བདག་གིས་བརྫུན་དུ་སྨྲས་པ་མ་ལགས་སོ། །དེ་བཞིན་དུ་འདི་ལའང་དེ་ནི། ཐབས་མཁས་པ་ཡིན་པར་རྣམ་གྲངས་འདིས་ཐ་སྙད་གདགས་པར་<line/>
ནུས་ཏེ༑ རྒྱུད་གཉིས་ཀ་རྣམ་གྲངས་འདིས་མགུ་བར་བྱའོ། །གསོལ་པ། བཅོམ་ལྡན་འདས། བདག་ཅག་ཚེ་རབས་ལྔ་བརྒྱར་སྤ་ཤུག་ཏུ་མཆིས་ནའང་ཆུང་དུ་ནག་ཡར་ལམ་དུའང་<line/>
</page>
<page index="97" id="189A">༄༅། །ཉལ་པོ་མ་མྱོང་ངོ༌། །བཀའ་སྩལ་པ། དེ་ནི། དེ་ཁོ་ན་ལྟར་ཡིན་གྱི་གཞན་དུ་མ་ཡིན་ཏེ། དེའང་སྐྱེས་བུའི་ཐབས་མཁས་པ་ཡིན་ནོ། །གསོལ་པ། བཅོམ་<line/>
ལྡན་འདས། ཐབས་མཁས་པ་ཞེས་བགྱི་བ་ཅི་ལགས། བཀའ་སྩལ་པ། ཐབས་མཁས་པ་ཞེས་བྱ་བ་ནི། སྔ་མ་དང་ཕྱི་མར་འགལ་བ་དང༌། ཕྱི་མ་དང་སྔ་མར་འགལ་བའི་སྨྲེ་བའི་<line/>
དོན་ཏེ༑ དོན་གྱིས་ནི། མ་ཡིན་ནོ། །དེ་ཅིའི་ཕྱིར་ཞེ་ན། སངས་རྒྱས་རྣམས་ནི། ཐབས་གང་དང་གང་གིས་དོན་འགྲུབ་པར་འགྱུར་བའི་ཐབས་དེ་དང་དེས་དེས་པའི་དོན་གྱིས་སམ།<line/>
དྲང་བའི་དོན་གྱིས་གསུང་བ་ཡིན་ནོ། །གསོལ་པ། དོན་གྲུབ་པ་ཞེས་བགྱི་བ་གསུང་བ་ཅི་ལགས། བཀའ་སྩལ་པ། དོན་གྲུབ་པ་ཞེས་བྱ་བ་ནི། ཆོས་གྲུབ་པ་ཞེས་བྱའོ། །གསོལ་<line/>
པ༑ དེ་བཞིན་གཤེགས་པས་དགེ་སློང་དག །ཚད་མས་རུང་བ་མ་ཡིན་པ་དེའང་བླང་བར་བྱའོ། །ཞེས་རྣམ་གྲངས་ཅུང་ཟད་ཅིག་གསུངས་པ། གལ་ཏེ་དེ་ལྟར་ལགས་ན་དེའང་བླང་<line/>
བར་འགྱུར་རམ། བཀའ་སྩལ་པ། འོད་སྲུང༌། དེ་ནི། རྒྱུ་མ་ཡིན་ནོ། །གསོལ་པ། ཅིའི་སླད་དུ་ལགས། ཅིའི་ཕའི་ཆེད་དུ་མ་སྲོག་དང་དབྲལ་བར་བྱའམ། ཅི་གཞན་གྱི་ཆེད་དུ་རང་སྲོག་<line/>
དང་དབྲལ་བར་བྱའམ། ཅི་མའི་ཆེད་དུ་ཕ་སྲོག་དང་དབྲལ་བར་བྱའམ། གསོལ་བ། བཅོམ་ལྡན་འདས། དེ་ནི། མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་<line/>
</page>
<page index="98" id="189B">དེ་བཞིན་དུ་ཕ་དང་མས་མི་བྱེད་པ་གང་ཡིན་པ་དེ་ནི། དེ་བཞིན་གཤེགས་པའི་སྙིང་པོར་བྱེད་དོ། འོད་སྲུང༌། ཇི་ལྟར་གོང་དུ་ཡུལ་ཙམ་པ་ན་གནས་པའི་མི་བཞིན་ནོ། །ཞེས་གསུངས་པ་ལྟར་<line/>
བདག་བདེན་ཡང་ངས་བདག་ཏུ་འཛིན་པ་དགག་པ་མཛད་དོ། །དེ་ཅིའི་ཕྱིར་ཞེ་ན། ཇི་ལྟར་མ་དེས་རང་གི་མ་བོར་ནས་དེའི་མའང་སྡུག་བསྔལ་བར་གྱུར། དེའང་རང་གི་མ་དང་བྲལ་བར་<line/>
གྱུར་པ་ལས་དེ་མི་དེས་དེ་སྐད་ཚིག་བསྒོ་ནས་སླར་བཟློག་པ་དང་མ་དང་བུ་དེ་གཉིས་ཕྲད་བར་འགྱུར་རོ། །དེ་ནས་དེའི་འོག་ཏུ་མ་ཤི་ནས་རང་དབང་བ་རྣམས་ཇི་སྐད་བཤད་པ་དེ་བཞིན་དུ་འདོད་<line/>
པའི་བདེ་བ་བསྟེན་ནས་དེའི་འོག་ཏུ་རབ་ཏུ་བྱུང་བ་བཞིན་ནོ། །དགེ་སློང་དག །དེ་བཞིན་དུ་ངས་ཀྱང་གལ་ཏེ་ཐོག་མ་ཁོ་ནར་བདག་ཡོད་དོ། །ཞེས་བསྟན་ན་སུ་ཞིག་དད་པར་འགྱུར། གལ་ཏེ་<line/>
དད་པར་གྱུར་ནས་འཇིག་ཚོགས་ལ་ལྟ་བའི་བདག་ཏུ་འཛིན་པ་ནི། འཇིག་རྟེན་གྱི་སྤྱི་མཐུན་ཡིན་པས་དེའི་ཡང་དེར་འགྱུར་རོ། །ངས་ཀྱང་ཡུལ་ཙམ་པ་ན་གནས་པའི་མི་བཞིན་དུ་ཐོག་མར་<line/>
བདག་མེད་པ་བསྟན་ནས་དེའི་འོག་ཏུ་བདག་ཡོད་པ་ཉིད་སྟོན་པར་འགྱུར་ཏེ། དེ་ཉིད་དང་བདག་གི་དེ་ཁོ་ན་ཉིད་ཀྱང་བཤད་དོ། །འོད་སྲུང༌། དེ་ལྟ་བས་ན། ཐབས་ལ་མཁས་པར་བྱའོ། །འོད་<line/>
སྲུང༌། གཞན་ཡང་དཔེར་ན། མི་ཞིག་ལམ་པོ་ཆེ་ཞིག་ནས་འབྲོག་དགོན་པར་སོང་བ་ལས་བྱ་རབ་གནོན་ཅེས་བྱ་བས་སྒྲ་ཕྱུང་བ་དང༌། དེ་ནས་མི་དེ་ལམ་དུ་ཞུགས་ཏེ་འགྲོ་བས་བྱའི་སྐད་<line/>
</page>
<page index="99" id="190A">༄༅། །དེ་ཐོས་ནས་བསམ་པ། ཅི་ཆོམ་རྐུན་པ་བྱུང་ངམ་ཞེས་དེ་ཆོམ་རྐུན་པས་འཇིགས་སྐྲག་སྟེ་བྱོལ་བ་ལས་དགོན་པ་གང་ན་སྟག་ཡོད་པ་དེར་ཆུད་ནས་ཚུལ་མ་ཡིན་<line/>
པས་སྡུག་བསྔལ་བར་གྱུར་ཏོ། །འོད་སྲུང༌། དེ་བཞིན་དུ་མ་འོངས་པའི་དུས་ན་དགེ་སློང་དང༌། དགེ་སློང་མ་དང༌། དགེ་བསྙེན་དང༌། དགེ་བསྙེན་མ་དང༌། བདག་དང་བདག་གི་ཞེས་བྱ་བའི་<line/>
སྒྲ་ཙམ་གྱིས་འཇིག་རྟེན་པའི་འཇིག་ཚོགས་ལ་ལྟ་བའི་བདག་མེད་པ་སེམས་ཤིང་སྟོང་པ་ཉིད་ཆེན་པོ་ཆད་པའི་ལྟ་བ་སྨྲ་བའི་བདག་ཉིད་དུ་འགྱུར་བས་དེ་བཞིན་གཤེགས་པ་རྟག་པ་<line/>
སངས་རྒྱས་རྟག་པའི་བདག་ཉིད་དང་ལྡན་པའི་མདོ་སྡེ་འདི་ལྟ་བུ་འདི་དག་ལ་དད་པར་མི་འགྱུར་རོ། །འོད་སྲུང༌། གཞན་ཡང་ཞིང་པ་བླུན་པོ་མཉན་ཡོད་ཀྱི་གྲོང་ཁྱེར་ཆེན་པོ་སྔོན་མ་<line/>
མཐོང་བ་ཞིག་ཡོད་པ་དེ་དེར་ཞུགས་བ་ན་སྐྱེས་པ་དང༌། བུད་མེད་གཟུགས་བཟང་བ་མཛེས་པ་བལྟ་ན་སྡུག་པ་དག་མཐོང་ངོ༌། །མཐོང་ནས་ཀྱང་མིག་མི་འཛུམ་པར་རིགས་ཀྱི་བུ་དང༌།<line/>
རིགས་ཀྱི་བུ་མོ་དག་ལ་བལྟས་སོ། །བལྟས་ཏེ་ཕྱིར་བྱུང་ནས་དེ་ནས་དེ་རང་གི་ཁྱིམ་གང་ན་བ་དེར་སོང་སྟེ་ཞིང་པ་བླུན་པོ་རྣམས་ལ་སྨྲས་པ། རྒྱལ་པོ་ནིས། འདི་འདྲ། དེ་ན་བུད་མེད་ཀྱི་<line/>
གཟུགས་ནི། ལྷའི་བུ་མོ་འདྲ། མིའི་དབང་པོའི་གཟུགས་ནི། ལྷའི་བུ་མོ་འདྲའོ། །ཞེས་སྨྲས་པ་ན་མི་ཕལ་པ་གཞན་རྣམས་ཀྱང་རྒྱལ་པོ་མཐོང་ནས་འདི་སྙམ་དུ་བདག་ཅག་གིས་ཀྱང་<line/>
</page>
<page index="100" id="190B">ལྟའི་བུ་དང་བུ་མོ་དང་བཅས་པ་མཐོང་ངོ་སྙམ་པ་དང༌། དེ་ནས་རྒྱལ་པོའི་ཕོ་ཉ་བཀྲབས་པ་དག་གིས་ཐོས་ནས་ཅལ་ཅོལ་ཤ་སྟག་སྨྲའོ། །ཞེས་བྱས་ཏེ་གསོད་པར་འགྱུར་རོ། །འོད་<line/>
སྲུང༌། དེ་བཞིན་དུ་དེ་བཞིན་གཤེགས་པ་སངས་རྒྱས་པའི་དུས་མྱ་ངན་ལས་འདས་པ་ཉིད་ན་རྟག་པ། བརྟན་པ། ཞི་བ། ཐེར་ཟུག་པ། བདག་ཅེས་བྱ་བའི་ཚིག་གི་གཞི་བསྟན་པའང་<line/>
འཇིག་རྟེན་ལས་འདས་པའི་དུས་ན་བདག་ཅི་འདྲ་བ་དེ་འདྲ་བར་འགྱུར་ཞིང་འཇིག་རྟེན་པའི་འཇིག་ཚོགས་ལ་ལྟ་བ་གོམས་པར་བྱས་པའི་བདག་ཉིད་ཀྱང་ཟད་པར་གྱུར། ཟད་པར་<line/>
འགྱུར༑ ཟད་པར་འགྱུར་ཏེ། ལྟ་བ་དེ་ལྟ་བུ་གང་ཡིན་པ་དེ་ངའི་མ་ཡིན་པས་དེའི་ཕྱིར་རྟག་པ་དང་ཆད་པ་སྤངས་པ་ཞེས་གསུངས་པ་ནི། གནས་ལགས་པར་གསུངས་པས་ཡིན་ནོ། །འོད་<line/>
སྲུང༌། དེ་བཞིན་གཤེགས་པ་ང་བདག་ཉིད་སྐྱེས་སོ། །ཞེས་གསུང་ན། ཅི་དེ་བཞིན་གཤེགས་པ་སྐྱེས་སམ། ང་ཚེམས་ཤིང་བསྟེན་ཏོ་ཞེས་གསུང་ན། ཅི་ང་ཚེམས་ཤིང་བསྟེན་<line/>
སྙམ་མམ༑ འོད་སྲུང༌། སྔ་མ་དང་ཕྱི་མའི་ཚིག་གི་དོན་འགལ་གྱི། དོན་ལ་ནི་མ་ཡིན་ནོ། །གསོལ་པ། ཇི་ལྟར་མ་ལགས། བཀའ་སྩལ་པ། འོད་སྲུང༌། ཁྱོད་པ་དཔེ་བསྟན་ཏེ།<line/>
དཔེར་ན། བཙོ་བླག་མཁན་མཁས་པས་གོས་ཕལ་པ་ཞིག་ཉོས་ནས་དམར་པོར་བྱས་ཏེ་བཙོངས་ན་རིན་ཆེན་པོར་འདོང་ངོ༌། །དེ་ནས་དེས་ཕྱིས་རིན་ལྷག་པས་ཉོན་ནས་གོས་དེ་<line/>
</page>
<page index="101" id="191A">༄༅། །ཉིད་སྔོན་པོས་ཚིག་གུར་བྱས་ཏེ་གཞན་གྱི་ལག་ཏུ་བཙོངས་ནས་དེ་ཉིས་འགྱུར་གྱི་རིན་དུ་ལྡོམ་ན། འོད་སྲུང༌། ཅི་དེ་གོས་དེ་ཉིད་ཡིན་ནམ། འོན་ཏེ་གཞན་<line/>
ཡིན་ཞེ་ན། དེ་ནི། གཞན་མ་ཡིན་ཏེ། ཁ་བསྒྱུར་བར་ཟད་དོ། །འོད་སྲུང༌། དེ་བཞིན་དུ་གོས་ཀྱི་རྣམ་པ་བཞིན་དུ་བསོད་ནམས་གསར་གྱི་རྒྱུན་ཆགས་པས་དེ་ཕྱིས་ཚོ་ན་རྩིའི་ཐབས་<line/>
ཀྱི་ཐབས་མཁས་པས་ཁ་དོག་སྒྱུར་བ་ལྟ་བུར་བྱེད་དོ། །འོད་སྲུང༌། གཞན་ཡང་དཔེར་ན། གྲོང་ཁྱེར་ཆེན་པོ་ཞིག་ན་དགེ་སློང་ཚུལ་ཁྲིམས་དང་ལྡན་པ་ཞིག་ཡོད་པ་འཆི་ཀའི་ཚེ་<line/>
གྲོང་རྡལ་ལམ། གྲོང་ཁྱེར་དུ་བསོད་སྙོམས་སུ་རྒྱུ་བ་ན་སྨད་འཚོང་མ་ཞིག་མཐོང་ནས་དེ་སེམས་ཆགས་པར་གྱུར་ཏེ། དེ་ནས་དེས་བསམ་པ། གྱོན་པའི་གོས་འདི་བྱིན་ལ་འདི་ལྟ་<line/>
བུ་ཞིག་བྱའོ། །ཞེས་ངེས་པར་བྱས་ནས་དེས་གྱོན་པའི་གོས་དེས་སྨད་འཚོང་མ་དེ་གྲོངས་པ་དང༌། སྨད་འཚོང་མ་དེའང་ཆགས་པའི་རང་བཞིན་པས་དེ་བཞིན་དུ་བྱའོ། །ཞེས་དེ་ལ་<line/>
ཁས་བླངས་སོ། །དེ་ནས་དགེ་བསྙེན་ཐབས་ལ་མཁས་པ་ཞིག་གིས་དེ་མཐོང་ནས་བསམ་པ། ཁྱེ་མའོ་ཀྱི་ཧུད་དགེ་སློང་ཚུལ་ཁྲིམས་དང་ལྡན་པ་འདི་ནི། ད་ནི། ཚུལ་ཁྲིམས་<line/>
འཆལ་པར་གྱུར་ལ། ཉིས་ན་དགེ་སློང་འདི་ལུས་འདིས་ཤི་བ་བླའི། ཚུལ་ཁྲིམས་འཆལ་པ་ནི། མ་ཡིན་པས་དེའི་སྡིག་པ་གང་ཡིན་པ་དེ་བདག་ལ་བབ་པར་གྱུར་ཅིག་ཅེས་དེ་<line/>
</page>
<page index="102" id="191B">ནས་དེ་གཏམ་ཅི་ཞིག་བྱས་ནས་རྨོངས་པར་བྱས་ཏེ་མོད་ལ་བསད་ན། འོད་སྲུང༌། ཅི་མི་དེ་དམྱལ་བར་འགྱུར་རམ། འོད་སྲུང་གིས་གསོལ་པ། དེ་ནི། བཅོམ་ལྡན་འདས་ཉིད་མཁྱེན་<line/>
ལགས་སོ། །བཀའ་སྩལ་པ། འོད་སྲུང༌། མི་དེའི་དགེ་སྦྱོང་སྲོག་དང་ཕྲལ་བའི་སྡིག་པ་གང་ཡིན་པ་དེ་ཟླ་བ་བཞིར་རིམས་ཀྱིས་ཐེབ་ནས་ལུས་དེ་ཉིད་ལ་རྣམ་པར་སྨིན་པ་དང་དེངས་<line/>
པར་འགྱུར་ན། འོད་སྲུང༌། ང་ཐབས་མཁས་པ་སེམས་ཅན་གྱི་དོན་དུ་ཚིག་ཙམ་དུ་སྨྲ་བས་ཉེས་པ་མེད་དེ། བདག་བདེན་པར་ཡོད་པ་ལ་བདག་མེད་དོ། །ཞེས་འགོག་པ་ཚིག་ཙམ་<line/>
དུ་སྨྲ་བས་ཅིར་ཡང་མི་འགྱུར་བ་ལྟ་ཅི་སྨོས། འོད་སྲུང༌། གཞན་ཡང་ཁྱོད་ཀྱིས་ཀུན་དགའ་བོ་ཟིལ་གྱིས་མནན་ནས་ང་ལ་ཞུས་པ། སྲིད་པ་ཡོད་ན་བདེ་དང་སྡུག་བསྔལ་ཏེ། །མེད་ན་<line/>
བདེ་དང་སྡུག་བསྔལ་ག་ལ་ཡོད། །ཅེས་བྱ་བ་དེའི་དོན་འོད་སྲུང་ཁྱོད་ད་ཉོན་ཅིག །འོད་སྲུང༌། དེ་བཞིན་གཤེགས་པ་ནི། དངོས་པོ་མེད་པ། སེམས་ཅན་མེད་པ། འཇིག་པར་འགྱུར་པ་<line/>
མ་ཡིན་པའོ། །གསོལ་པ། ཇི་ལྟ་བུ་ལགས། བཀའ་སྩལ་པ། འོད་སྲུང༌། དཔེར་ན། རིའི་རྒྱལ་པོ་གངས་ཅན་གྱི་དྲུང་ན་ནོར་བུ་རིན་པོ་ཆེ་འོད་མཐའ་ཡས་སྣང་བ་ཞེས་བྱ་བའི་ཁམས་<line/>
ཡོད་དོ༑ ༑དེ་ནས་ནོར་བུ་རིན་པོ་ཆེའི་ཁམས་དེ་ལ་ནོར་བུ་རིན་པོ་ཆེའི་ཁམས་བྱི་དོར་བྱས་པས་བལྟས་ནས་དེས་དེ་མཐོང་སྟེ་ཤེས་ནས་དེས་དེ་བླངས་ཏེ། གསེར་གྱི་ཁ་དོག་བཞིན་དུ་ཐབས་<line/>
</page>
<page index="103" id="192A">༄༅། །ཀྱིས་དྲི་མ་སྦྱངས་ཏེ་བླངས་ནས་དེ་ནས་དེས་གང་གི་ཚེ་དྲི་མ་དག་པར་གྱུར་པ་དེ་ཕན་ཆད་སའམ། འདམ་རྫབ་བམ། བྱེ་མའམ། སྣོད་གང་དང་གང་དུ་མི་<line/>
དེས་བཅུག་ཀྱང་དེས་དེར་ནོར་བུ་རིན་པོ་ཆེ་དེ་དེ་ལྟ་དེ་ལྟར་ཕྱིས་བདར་བྱས་པས་ཇི་ལྟར་ཐོག་མའི་དྲི་མའི་སྐྱོན་དེ་ཁོ་ནས་འདྲེས་པར་མི་འགྱུར་རོ། །དེ་ཅིའི་ཕྱིར་ཞེ་ན། དཔེར་ན།<line/>
གང་དང་གང་དུ་མི་སྒྲོན་མ་ཐོགས་ཏེ་སོང་བ་དེ་དང་དེ་ཉིད་དུ་མུན་པ་མེད་པར་འགྱུར་ཞིང་སྒྲོན་མའང་གསལ་བ་ཁོ་ནར་འགྱུར་རོ། །འོད་སྲུང༌། དེ་བཞིན་དུ་ནོར་བུ་རིན་པོ་ཆེ་དེ་<line/>
གསེར་བཞིན་དུ་དྲི་མས་གོས་པ་མེད་པར་གྱུར་ཅིང་ནོར་བུ་རིན་པོ་ཆེ་དེའང་མཚན་མོ་ནི། རྒྱུ་སྐར་དང་ཟླ་བའི་འོད་ཀྱི་རྐྱེན་གྱིས་ཆུ་འཛག་པར་འགྱུར་ལ། ཉིན་མོ་ནི། ཉི་མའི་འོད་<line/>
ཀྱིས་མེའི་ཁ་དོག་ལྟར་འབར་ཡང་ཅུང་ཟད་ཀྱང་སྲེག་པར་མི་བྱེད་དོ། །འོད་སྲུང༌། དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་<line/>
འཇིག་རྟེན་དུ་བྱུང་ནས་བྱང་ཆུབ་སངས་རྒྱས་པ་ཉིད་ཀྱིས་སྐྱེ་བ་དང༌། རྒ་བ་དང༌། ན་བ་དང༌། འཆི་བའི་དྲི་མ་བསལ་ཅིང་ཉོན་མོངས་པ་བྱེ་བ་ལས་རྣམ་པར་གྲོལ་ཏེ། བག་ཆགས་<line/>
ཀྱི་དྲི་མ་ཐམས་ཅད་དང་བྲལ་བ་ན་ནོར་བུ་དག་པ་བཞིན་དུ་རབ་ཏུ་གསལ་ཞིང་པདྨ་བཞིན་དུ་ཐམས་ཅད་དུ་གོས་པ་མེད་པར་འགྱུར་རོ། །འོད་སྲུང༌། གཞན་ཡང་དེ་བཞིན་གཤེགས་<line/>
</page>
<page index="104" id="192B">པ་གང་གི་གཟུགས་ཀྱིས་འཇིག་རྟེན་གང་དང་གང་དུ་འབྱུང་ཞིང་བྱུང་ནས་ཀྱང་ཕལ་པ་བཞིན་དུ་སྟོན་པར་མཛད་དེ། ཕལ་པར་བྱུང་ཡང་ངན་འགྲོའི་ཉེས་པ་དེ་དག་གིས་གོས་པར་མི་<line/>
འགྱུར་ཞིང་ལྷ་དང་མིའི་བདེ་བ་དང་སྡུག་བསྔལ་ཡང་ཉམས་སུ་མྱོང་བར་མི་འགྱུར་རོ། །ལྷ་དང་མིའི་བདེ་བ་དང༌། སྡུག་བསྔལ་ཞེས་བྱ་བ་ནི། འདོད་པའི་ཡོན་ཏན་ལྔ་ཡིན་ཏེ། སྡུག་<line/>
བསྔལ་ནི། བཀག་ལ་ཐར་པ་གཅིག་ཏུ་མཐར་ཕྱིན་པ་ནི། ཤིན་ཏུ་བདེ་བ་ཡིན་ནོ། །དེ་ནས་གནས་བརྟན་འོད་སྲུང་གིས་འདི་སྐད་ཅེས་གསོལ་ཏོ། །བཅོམ་ལྡན་འདས། ལེགས་སོ། །<line/>
ལེགས་སོ། །བདག་ནི། ད་གདོང་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་དང་དགྲ་བཅོམ་པ་ཉིད་དུ་གྱུར་ལགས་ཏེ། ད་ནི། བདག་གིས་དེ་བཞིན་གཤེགས་པ་<line/>
ལ་བགྱིས་པ་གཟོ་བ། བགྱིས་པ་ཚོར་བར་བགྱི་ལགས་སོ། །གང་དེ་བཞིན་གཤེགས་པས་བདག་ལ་འདི་སྐད་ཅེས་འོད་སྲུང༌། ཚུར་ཤོག །སྟན་གྱི་ཕྱེད་སྦྱིན་གྱི། བདག་ཅག་<line/>
གཉིས་སྟན་ཅིག་ལ་ལྷན་ཅིག་འདུག་གོ །ཞེས་གསུངས་པ་དེའི་དོན་ནི། དེ་རིང་བཅོམ་ལྡན་འདས་ཀྱིས་འཁོར་བཞིའི་དབུས་སུ་བདག་ཐེག་པ་ཆེན་པོ་ལ་དབང་བསྐུར་བ་ལགས་སོ། །<line/>
དེ་ནས་འཁོར་དེའང་ནང་ན་སྐྲ་དང་ཁ་སྤུ་བྲེགས་པ་དགེ་སློང་གི་ཁ་དོག་དང་གཟུགས་འཆང་བ་དག་ཀྱང་འདུག །དགེ་བསྙེན་མ་ཡིན་པ་དགེ་བསྙེན་གྱི་གཟུགས་འཆང་བ་དག་དང་ཁ་<line/>
</page>
<page index="105" id="193A">༄༅། །དོག་སྣ་ཚོགས་པའི་གཟུགས་འཆང་བ་དག་དང༌། ཁ་ལོགས་ཤིག་ཏུ་ཕྱོགས་པ་དང༌། སྙན་དངགས་མཁན་དང༌། མགྲིན་པ་སྟ་རི་ལྟ་བུ་དང༌། དུད་འགྲོ་དང་<line/>
ཁ་གྱེན་དུ་ལྟ་བ་དང༌། ཁ་ཐུར་དུ་ལྟ་བ་དག་འཁོད་དེ། དེ་དག་ཐམས་ཅད་ནི། བདུད་ཀྱིས་བྱིན་གྱིས་བརླབས་པ་ཡིན་ནོ། །དེ་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་<line/>
ལ་འདི་སྐད་ཅེས་གསོལ་ཏོ། །བཅོམ་ལྡན་འདས། འཁོར་འདི་ནི། ཤིན་ཏེ་མ་མ་ལགས་པ་སྦུན་པ་དང་བྲལ་བ། ཕུབ་པ་མ་མཆིས་པ། ཙནྡན་གྱི་སྙིང་པོ་ལྟ་བུ་སྲ་བ་བརྟན་པར་གནས་<line/>
པ་ལགས་ན། འཁོར་འདི་ལྟ་བུའི་ནང་དུ་འདི་དག་ཅིའི་སླད་དུ་ཞུགས་ལགས། བཀའ་སྩལ་པ། ཀུན་དགའ་བོ། ཁྱོད་གནས་བརྟན་འོད་སྲུང་ལ་དྲིས་ཤིག །ཀུན་དགའ་བོས་ལེགས་<line/>
སོ་བཀའ་བཞིན་འཚལ་ཞེས་མཉན་ནས་གནས་བརྟན་ལ་འདི་སྐད་ཅེས་སྨྲས་སོ། །བཙུན་པ་འོད་སྲུང༌། འདི་དག་འཁོར་གྱི་ནང་དུ་ཇི་ལྟར་ཞུགས། འོད་སྲུང་གིས་སྨྲས་པ། ཀུན་<line/>
དགའ་བོ། འདི་དག་ནི། སྐྱེས་བུ་བླུན་པོ་བདུད་ཀྱི་འཁོར་ཏེ། བདུད་དང་ལྷན་ཅིག་ལྷགས་པ་ཡིན་ནོ། །ཀུན་དགའ་བོ། བདག་ནི། རྒྱུ་འདིས་འདི་སྐད་ཅེས་བཅོམ་ལྡན་འདས། བདག་<line/>
ནི༑ ཞིང་སྲུང་བ་ཐབས་མཁས་པ་བཞིན་དུ་དེ་བཞིན་གཤེགས་པ་འདས་ནས་དམ་པའི་ཆོས་སྲུང་བའི་རྔོ་མི་ཐོགས་ལགས་སོ། །ཞེས་གསོལ་ནས་དོན་དེའི་ཕྱིར་བདག་གིས་དེའི་ཚེ་ས་<line/>
</page>
<page index="106" id="193B">ཆེན་པོ་འདི་ཁུར་དུ་ཐོགས་པ་ནི། མི་མངོ་ལགས་སོ། །ཞེས་ཀྱང་གསོལ་ཏོ། །དེའི་ཚེ་བཅོམ་ལྡན་འདས་ཀྱིས་བདག་ལ་བཀའ་སྩལ་པ། འོད་སྲུང༌། ཁྱོད་ཀྱིས་ང་འདས་ནས་ཇི་སྲིད་<line/>
བསྟན་པ་ཉམས་པར་མ་གྱུར་པ་དེ་སྲིད་དུ་འཇིག་རྟེན་དུ་དམ་པའི་ཆོས་འབྱིན་པར་ནུས་སོ། །ཞེས་བདག་ལ་བཅོམ་ལྡན་འདས་ཀྱིས་སྤྲོ་བ་བསྐྱེད་དོ། །དེའི་ཚེ་བདག་གིས་བཅོམ་ལྡན་<line/>
འདས༑ རེ་ཞིག་བདག་གིས་དགུང་ལོ་བཞི་བཅུ་ཞིག་དམ་པའི་ཆོས་དབྱུང་བར་བགྱིའོ། །ཞེས་གསོལ་པ་དང༌། དེ་ནས་བཅོམ་ལྡན་འདས་ཀྱིས་བདག་ལ་བཀའ་སྩལ་པ། རེ་ཞིག་དེའི་<line/>
བར་དུའང་ཁྱོད་སྙོམ་ལས་སྐྱེད་དམ་ཅི། ཇི་སྲིད་བསྟན་པ་མ་ཉམས་པའི་བར་དུ་བརྩོན་པར་མི་ནུས་སམ། དེའི་ཚེ་བཅོམ་ལྡན་འདས་ཀྱིས་ཡང་བདག་ལ་བཀའ་སྩལ་པ། འོད་སྲུང༌། རེ་<line/>
ཞིག་བདུད་ཚོལ་ཅིག །གལ་ཏེ་རྙེད་ན་དེའི་ཚེ་དམ་པའི་ཆོས་འབྱིན་ནུས་པར་འགྱུར་ཞིང་ངའི་དོན་ཡང་ཤེས་པར་འགྱུར་རོ། །ཀུན་དགའ་བོ། བདག་གིས་ནི། དེའི་ཚེ་ལྷའི་མིག་གིས་བདུད་<line/>
སྡིག་ཅན་བལྟས་ན། མ་མཐོང་མ་ཤེས་སོ། །དཔེར་ན། མཉན་ཡོད་ཀྱི་གྲོང་ཁྱེར་དུ་སྐྱེ་བོ་མང་པོའི་དབུས་སུ་ཞིང་པ་བུ་སྟོར་བ་ཞིག་གིས་རང་གི་བུ་བཙལ་ཏེ་མ་རྙེད་ན། དུབ་ཅིང་སླར་ལྡོག་<line/>
པར་འགྱུར་རོ། །ཀུན་དགའ་བོ། དེ་བཞིན་དུ་བདག་གིས་བཙལ་བ་ན་མ་རྙེད་དོ། །མ་རྙེད་ནས་འདི་སྐད་ཅེས་བཅོམ་ལྡན་འདས། བདག་ནི། བདུད་སྡིག་ཅན་ཚོལ་བར་སྤྲོ་བ་མ་མཆིས་ལགས་<line/>
</page>
<page index="107" id="194A">༄༅། །སོ༑ ༑ཞེས་གསོལ་ནས་དེའི་ཚེ་བདག་ཕྱོགས་གཅིག་ཏུ་འདུག་གོ །དེ་ནས་དེ་བཞིན་དུ་འོད་སྲུང་ཆེན་པོའི་འོག་མའི་གནས་བརྟན་ནས་ཉན་ཐོས་ཆེན་པོ་<line/>
བརྒྱད་ཅུའི་བར་གྱི་ཉན་ཐོས་ཆེན་པོ་རེ་རེ་ཞིང་འདི་ལྟ་སྟེ། ཞིང་པ་བཞིན་དུ་དཔེ་སྦྱར་བ་ལ་ཚིགས་སུ་བཅད་པའི་གྲངས་ཀྱིས་བགྲངས་ན་སྟོང་ཕྲག་འབྱུང་བར་འགྱུར་རོ། །དེ་ནས་<line/>
བྱང་ཆུབ་སེམས་དཔའ་བཟང་སྐྱོང་དང༌། ཕུག་སྦས་ལ་སོགས་པ་ལྔ་བརྒྱ་དང༌། འཇིག་རྟེན་ཐམས་ཅད་ཀྱིས་མཐོང་ན་དགའ་བ་མ་གཏོགས་པ་ལ་སོགས་པ་དེ་དག་གིས་ཀྱང་དེ་<line/>
བཞིན་དུ་བཙལ་ན་མ་རྙེད་དེ། དེ་དག་ལའང་ཚིགས་སུ་བཅད་པ་དེ་བཞིན་དུ་བགྲང་བར་བྱའོ། །དེ་ནས་བཅོམ་ལྡན་འདས་ཀྱིས་གནས་བརྟན་འོད་སྲུང་ཆེན་པོ་ལ་བཀའ་སྩལ་<line/>
པ༑ འོད་སྲུང༌། གང་མ་འོངས་པའི་དུས་ན་དམ་པའི་ཆོས་ཀུན་ཏུ་འབྱིན་པར་མི་ནུས་པའི་རྒྱུ་ནི། དམ་པའི་ཆོས་ནུབ་ནས་ལོ་བརྒྱད་ཅུ་ལོན་པ་དང༌། ལོ་བརྒྱད་ཅུ་པ་ཉིད་ལ་ལྷོ་ཕྱོགས་<line/>
ཀྱི་བྱང་ཆུབ་སེམས་དཔའ་བཟང་སྐྱོང་དང༌། ཕུག་སྦས་ལ་སོགས་ཏེ། བྱང་ཆུབ་སེམས་དཔའ་ལྔ་བརྒྱ་པོ་གང་ཡིན་པ་དེ་དག་ཐམས་ཅད་ཀྱི་ཐ་མ་ཤོས་དེས་འབྱིན་པར་འགྱུར་<line/>
བ་ཡིན་པས་རེ་ཞིག་དེ་ཚོལ་ཅིག །གསོལ་པ། ལེགས་སོ། །བཙལ་ལགས་ཏེ། ལི་ཙ་བཱི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བ་འདི་ཉིད་ལགས་སོ། །བཅོམ་<line/>
</page>
<page index="108" id="194B">ལྡན་འདས་ཀྱིས་བཀའ་སྩལ་པ། དེའི་དྲུང་དུ་འོད་སྲུང་སོང་ལ་གསོལ་བ་ཐོབ་ཅིག་དང༌། དེས་བདུད་བཙལ་བར་ནུས་སོ། །དེ་ནས་འོད་སྲུང་ཆེན་པོ་ལ་སོགས་ཏེ་ཉན་ཐོས་ཆེན་པོ་བརྒྱད་<line/>
ཅུ་དང༌། བཟང་སྐྱོང་དང༌། ཕུག་སྦས་ལ་སོགས་པ་གཞོན་ནུའི་དྲུང་དུ་དོང་ནས་གོ་བར་བྱས་པ། གཞོན་ནུ། ཁྱོད་ཀྱིས་ནི། བདུད་སྡིག་ཅན་བཙལ་བར་ནུས་སོ། །ཞེས་བཅོམ་ལྡན་<line/>
འདས་ཀྱིས་བསྟན་ཏོ། །ཞེས་གྲག་གོ །དེ་ནས་གཞོན་ནུས་འཁོར་གྱི་གཙོ་བོ་འོད་སྲུང་ཆེན་པོ་ལ་འདི་སྐད་ཅེས་སྨྲས་སོ། །བཙུན་པ་འོད་སྲུང༌། བདག་གིས་བདུད་སྡིག་ཅན་བཙལ་<line/>
བར་ནི༑ བགྱི་ན། འོན་ཀྱང་བཙུན་པ་འོད་སྲུང༌། བཟང་སྐྱོང་ལ་སོགས་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་དག་ནས་འཇམ་དཔལ་དང༌། སྤྱན་རས་གཟིགས་དབང་ཕྱུག་དང༌།<line/>
མཐུ་ཆེན་ཐོབ་དང༌། ངན་སོང་སྤོང་དང༌། བྱམས་པ་ལ་སོགས་པའི་བར་དག་ཡོད་ན། ཅི་བདག་ལ་མཐོ་བརྩམ་མམ། བཙུན་པ་འོད་སྲུང༌། བདག་བདུད་ཀྱི་རྫི་བོ་མ་ལགས་ཀྱི། རེ་<line/>
ཞིག་བསོད་ནམས་དང་ལྡན་པ་རྣམས་ཀྱིས་ཚོལ་ཅིག །འོད་སྲུང་གིས་སྨྲས་པ། གཞོན་ནུ། ཅི་བདུད་སྡིག་ཅན་ཚར་བཅད་པས་བསོད་ནམས་སུ་མི་འགྱུར་རམ། གཞོན་ནུས་སྨྲས་པ།<line/>
བཙུན་པ། གལ་ཏེ་དེ་ལྟར་བདག་གིས་ཀྱང་ཅི་སྟེ་མི་ནུས་ན། ཁྱོད་ཉིད་ཤིན་ཏུ་ཤེས་པས་ཁྱོད་ཀྱིས་ཚོལ་ཅིག །དེ་ནས་བཅོམ་ལྡན་འདས་ལ་འོད་སྲུང་གིས་དོན་དེ་གསོལ་པ་དང༌།<line/>
</page>
<page index="109" id="195A">༄༅། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང༌། དེ་སྐད་བྱས་ན་གཞོན་ནུ་ཅི་ཟེར། གསོལ་པ། བཅོམ་ལྡན་འདས། གཞོན་ནུ་འདི་སྐད་ཅེས་རེ་ཞིག་<line/>
བསོད་ནམས་དང་ལྡན་པ་རྣམས་ཀྱིས་ལེགས་པར་ཚོལ་ཅིག །དེའི་འོག་ཏུ་བདག་གིས་བདུད་སྡིག་ཅན་བཙལ་བར་བགྱིའོ། །རེ་ཞིག་ཉན་ཐོས་ཆེན་པོ་བརྒྱད་ཅུས་ཚོལ་ཅིག །<line/>
བདག་ནི། ཁྱིམ་ན་གནས་པ་རིགས་ལྷག་པར་དམའ་བ་ལགས་པས་དེའི་འོག་ཏུ་བཙལ་བར་བགྱིའོ། །ཞེས་མཆིས་ལགས་སོ། །དེ་ནས་ཉན་ཐོས་མཆོག་དེ་དག་དང༌། བཟང་<line/>
སྐྱོང་དང༌། ཕུག་སྦས་ལ་སོགས་པས་ཡང་བཙལ་ན། དཔེར་ན། ཞིང་པའི་ཆུང་མ་གྲོང་ཁྱེར་དུ་བུ་སྟོར་བ་བཞིན་དུ་དེ་དག་བདག་ནི། སྤྲོ་བ་མེད་དོ། །བདག་ནི། སྤྲོ་བ་མེད་དོ། །ཞེས་<line/>
ཕྱོགས་གཅིག་ཏུ་འཁོད་དོ། །དེ་ནས་བཅོམ་ལྡན་འདས་ཀྱིས་གཞོན་ནུ་བོས་ཏེ་བཀའ་སྩལ་པ། གཞོན་ནུ། ཁྱོད་ཀྱིས་བདུད་ཚོལ་ཅིག །གཞོན་ནུས་གསོལ་པ། བཅོམ་ལྡན་<line/>
འདས། ས་འཛིན་གྱི་རྒྱལ་པོའི་བུ་མོ་རྒྱལ་པོའི་གཞོན་ནུ་མ་ལྔ་དཀར་ཞེས་བགྱི་བ་བསོད་ནམས་དང་ལྡན་པ་དེ་འདིར་མཆིས་ཏེ། དེའི་སླད་དུ་རྔ་པོ་ཆེ་དང༌། དུང་དང༌། རོལ་མོའི་<line/>
སྒྲ་སྒྲོག་ཅིང་མཆི་ལགས་སོ། །དེ་ནས་བཅོམ་ལྡན་འདས་ཀྱིས་ཐམས་ཅད་དང་ལྡན་པའི་བྱང་ཆུབ་སེམས་དཔའི་ཚོགས་ལ་བཀའ་སྩལ་པ། ས་འཛིན་གྱི་རྒྱལ་པོའི་བུ་མོ་<line/>
</page>
<page index="110" id="195B">རྒྱལ་པོའི་གཞོན་ནུ་མ་ལྔ་དཀར་ཞེས་བྱ་བ་དྲི་བ་གཅིག་གི་ལན་མ་ཐོབ་ནས་མུ་སྟེགས་ཅན་ཐམས་ཅད་ཕམ་པར་བྱས་ཏེ། དེ་རིང་དུ་ཞག་བདུན་ལོན་ནས་འདི་སྐད་ཅེས་རྒྱལ་པོ་<line/>
ཟས་གཙང་གི་བཙུན་མོ་སྒྱུ་འཕྲུལ་ཆེན་མོ་ཞེས་བྱ་བ་ཞིག་ཡོད་དེ། དེའི་སྲས་དེ་གཽ་ཏ་མའི་རྒྱུད་གཟུགས་བཟང་པོ་སངས་རྒྱས་ཞེས་བྱ་བ་ཞིག་ཡོད་དོ། །ཞེས་གྲག་གི །དེའི་<line/>
སྤྱན་སྔར་འགྲོའོ། །ཞེས་སྨྲ་ཞིང་འོང་ངོ༌། །དེ་ནས་དེ་འོང་བ་ན་དེའི་ཚེ་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་དེའི་བར་འཁོར་གྱིས་རྒྱས་པར་གྱུར་ཅིང༌། རྔ་བོ་ཆེ་དང༌། དུང་དང༌། རོལ་<line/>
མོའི་སྒྲས་མཉན་ཡོད་ནས་རྒྱལ་བུ་རྒྱལ་བྱེད་ཀྱི་ཚལ་དེའི་བར་གྲགས་པར་གྱུར་ཏོ། །དེ་ནས་གཞོན་ནུས་གསོལ་པ། བཅོམ་ལྡན་འདས། བདག་ཀྱང་བདུད་སྡིག་ཅན་ཚོལ་ལ། བསོད་<line/>
ནམས་དང་ལྡན་པ་རྣམས་ཀྱང་དེ་སྐད་མཆི་ན། དེའི་དྲི་བ་སུ་ལན་ལྡོན་པར་འགྱུར་ལགས། དེ་ནས་བཅོམ་ལྡན་འདས་ཀྱིས་ཚིགས་སུ་བཅད་པ་འདི་བཀའ་སྩལ་ཏོ། །སྐྱེས་བུ་བརྟན་<line/>
པོས་རྟག་ཏུ་ནི། །གནོད་སེམས་མེད་པར་བུ་བཞིན་སྦྱིན། །ཉམས་ལ་ནམ་ཡང་མིན་ཞེས་གྲགས། །དྲི་བ་འདི་ཡི་ལན་ཐོབ་ཅིག །དེ་ནས་ཉན་ཐོས་ཆེན་པོ་བརྒྱད་ཅུ་དང༌། ཕུག་སྦས་<line/>
ལ་སོགས་པ་བྱང་ཆུབ་སེམས་དཔའི་ཚོགས་ཀྱིས་ཚིག་མཐུན་པར་ཚིགས་སུ་བཅད་པ་འདི་སྨྲས་སོ། །གནོད་སེམས་མེད་པའི་སེམས་ཀྱིས་སུ། །གཡེལ་ལམ་ཚུལ་ཁྲིམས་ལྡན་ཡང་རུང༌།<line/>
</page>
<page index="111" id="196A">༄༅། །མཛའ་བོ་དགྲ་ལ་བུ་བཞིན་དུ། །ཐམས་ཅད་དུ་ནི་སྦྱིན་པ་བསྔགས། །བཅོམ་ལྡན་འདས་འཇིག་རྟེན་མགོན་པོ་ཡིས། །དྲི་བ་འདི་འདྲ་གསུངས་པ་གང༌། །འདི་འདྲ་<line/>
བདག་ཅག་མ་ཐོས་ན། །རེ་ཞིག་འཇམ་དཔལ་གྱིས་རྟོགས་ཤིག །དེ་ནས་འཇམ་དཔལ་ལ་སོགས་པའི་བྱང་ཆུབ་སེམས་དཔའི་ཚོགས་དེ་དག་གིས་ཀྱང་དེ་བཞིན་དུ་ཚིགས་<line/>
སུ་བཅད་པ་དེ་ཉིད་ཀྱིས་ལན་གླན་ཏོ། །དེ་ནས་བཅོམ་ལྡན་འདས་ཀྱིས་ལི་ཙ་བཱི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བ་ལ་བཀའ་སྩལ་པ། གཞོན་ནུ། ཁྱོད་<line/>
ཀྱིས་དྲིས་པ་འདིའི་ལན་ཐོབ་ཅིག །གཞོན་ནུས་གསོལ་པ། བཅོམ་ལྡན་འདས། རེ་ཞིག་གླང་པོ་ཆེ་ཆེན་པོ་འདི་དག་ཐམས་ཅད་ཀྱིས་རྒན་རིམ་བཞིན་ཅི་ལན་འདེབས་སུ་སྩལ་<line/>
དུ་གསོལ། དེ་ནས་རྒྱལ་པོའི་གཞོན་ནུ་མ་ལྔ་དཀར་རྒྱལ་པོའི་གཞོན་ནུ་མ་ལྔ་བརྒྱ་དང་ལྷན་ཅིག་བཅོམ་ལྡན་འདས་ལ་ཕྱག་འཚལ་ཏེ། བཅོམ་ལྡན་འདས་ལ་མཆོད་པ་དཔེ་<line/>
མེད་པ་དག་བྱས་ནས་རྔ་བོ་ཆེ་དག་བརྡུངས་སོ། །བརྡུངས་ནས་འདི་སྐད་ཅེས་སྨྲས་སོ། །བརྟན་པོ་གང་དང་གང་དག་རྔ་བོ་ཆེ་ཆེན་པོའི་མདོ་ཉན་པར་འདོད་ནས་ལྷགས་པ་དེ་དག་<line/>
བདག་གི་རྔ་བོ་ཆེ་བསྒྲགས་པ་གསན་ནས་དྲི་བ་དེའི་ལན་ལོན་ཅིག །གཞོན་ནུས་གསོལ་པ། བཅོམ་ལྡན་འདས། ལན་ལྡོན་དུ་སྩལ་དུ་གསོལ། དེ་དག་གིས་གསོལ་པ།<line/>
</page>
<page index="112" id="196B">བཅོམ་ལྡན་འདས། རེ་ཞིག་བུད་མེད་ནི། རང་བཞིན་གྱིས་མི་བརྟན་པ་ལགས་པས་དེའི་སླད་དུ་བདག་ཅག་ལན་ལྡོན་རྔོ་མི་ཐོགས་ལགས་སོ། །གཞོན་ནུས་ཡང་གསོལ་པ། བཅོམ་ལྡན་<line/>
འདས༑ བུད་མེད་འདི་རང་བཞིན་གྱིས་གཞོན་ནུ་མ་ལགས་ན། བདག་སྐྱེས་པར་གྱུར་པས་བུད་མེད་ཀྱིས་སྨྲས་པའི་དྲི་བ་ལན་གླན་ལགས་སམ། ལྔ་དཀར་གྱིས་སྨྲས་པ། གཞོན་ནུ་ཁྱོད་<line/>
མགོན་པོའི་བསྟན་པ་ལ་ཞུགས་ནས་ཁྱོད་ཀྱིས་ཆོས་ཉིད་ཀྱང་ཐོས་ན། ཅི་ད་དུང་སྐྱེས་པའོ། །བུད་མེད་དོ་སྙམ་པའི་ཕྱིན་ཅི་ལོག་གི་འདུ་ཤེས་མ་སྤངས་སམ། སྨྲས་པ། སྲིང་མོ། ཇི་<line/>
ལྟར་དེ་ཡིན། དེ་ནས་ལྔ་དཀར་གྱིས་སྨྲས་པ། རེ་ཞིག་བཅོམ་ལྡན་འདས་ཀྱང་གང་གི་ཕྱིར་དེ་སྐད་དུ་གསུང་ན། དེའི་ཕྱིར་ཕྱིན་ཅི་ལོག་གི་མཚན་ཉིད་ཅན་ཡིན་ནོ། །གཞོན་ནུས་ལྔ་<line/>
དཀར་ལ་སྨྲས་པ། རེ་ཞིག་ཇེ་ཐོག་མར་དེ་བཅོམ་ལྡན་འདས་ལ་གསོལ་ཅིག །དེའི་འོག་ཏུ་འདི་བདག་དང་ལྷན་ཅིག་སྨྲ་བར་བྱའོ། །འོད་སྲུང་གིས་གསོལ་པ། བཅོམ་ལྡན་འདས། གཞོན་<line/>
ནུ་དེ་སྐད་ཅེས་མཆི་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རེ་ཞིག་གཞོན་ནུ་ཁོ་ན་ལན་འདེབས་པར་འགྱུར་རོ། །གཞོན་ནུས་ཀྱང་སྨྲས་པ། བུ་མོ། ཁྱོད་སུ་ཡིན།<line/>
སྨྲས་པ༑ བདག་ནི། ལྔ་དཀར་ཞེས་བྱ་བ་ཡིན་ནོ། །སྨྲས་པ། སྲིང་མོ། ཁྱོད་ཀྱིས་དཀར་པོ་ལྔ་ཐོབ་བམ། ལྔ་དཀར་གྱིས་སྨྲས་པ། ཆོས་རྣམས་ནི། མིང་མེད་པ་ཡིན་ཏེ། མིང་ནི། རྟོག་པས་<line/>
</page>
<page index="113" id="197A">༄༅། །ཀུན་རྫོབ་ཏུ་བསྟན་པའོ། །གཞོན་ནུའི་མཆོག །འདི་ལྟར་དོན་དམ་པར་ནི། དེ་སྟོང་པ་ཉིད་ཡིན་གྱི། དེ་ལྟར་ཤེས་པར་གྱིས་ཤིག །གཞོན་ནུས་སྨྲས་པ། ལྷ་མོ། ད་<line/>
དུང་ཡང་ཕྱིན་ཅི་ལོག་མ་སྤངས་སམ། འདི་ལ་གལ་ཏེ་གཞོན་ནུའམ། གཞོན་ནུ་མ་ཞེས་བྱ་བ་རྙེད་ན། དེ་མྱུར་དུ་སྨྲོས་ཤིག །ལྔ་དཀར་གྱིས་སྨྲས་པ། གཞོན་ནུ། ལེགས་སོ་<line/>
ལེགས་སོ། །ད་ནི། དྲི་བའི་ལས་བཅད་དེ། དེ་ལྟ་བས་ན། ཁྱོད་རྗེས་སུ་དཔགས་ན་འཇིག་རྟེན་དུ་སངས་རྒྱས་སུ་འགྱུར་བར་ཤེས་སོ། །དེས་སྨྲས་པ། ལྷ་མོ། ཅི་ཁྱོད་ཀྱིས་ད་<line/>
དུང་དྲི་བ་བཅད་པ་ཤེས་སམ། ཇི་ལྟར་གཞོན་ནུ་དང༌། གཞོན་ནུ་མ་ཟད་པར་འགྱུར་ཞིང་མི་སྐྱེ་བ་དེ་ལྟར་ཁྱོད་མི་ཤེས་ཏེ། ཁྱོད་ནི། ཉན་ཐོས་དག་ཇི་སྐད་བརྗོད་པ་དེ་བཞིན་དུ་<line/>
རྗོད་པར་བྱེད་ཀྱི། དྲི་བ་འདི་ནི། འཇམ་དཔལ་གྱིས་ཇི་སྐད་སྨྲས་པ་བཞིན་ཡིན་ནོ། །ལྔ་དཀར་གྱིས་སྨྲས་པ། དཔེར་ན། ཇི་ལྟ་བུ་ཡིན། གཞོན་ནུས་སྨྲས་པ། ཀྱེ་མའོ་ཇི་ལྟར་<line/>
སྐྱེས་པ་འགའ་ཞིག་ཡི་གེ་རྣམས་ཀྱི་མཐར་ཕྱིན་ནས་བདག་ཉིད་ཀྱི་མིང་བྲིས་ན་ཀློག་མི་ཤེས་པ་དེ་བཞིན་དུ་ལྷ་མོ་ལྔ་དཀར་གྱིས་ཀྱང་ལྔ་དཀར་མི་ཤེས་སོ། །འཕགས་པ་རྔ་བོ་<line/>
ཆེ་ཆེན་པོའི་ལེའུ་བམ་པོ་ལྔ་པ་སྟེ་ཐ་མ། དེ་ནས་ཐམས་ཅད་དང་ལྡན་པའི་བྱང་ཆུབ་སེམས་དཔའི་ཚོགས་དང༌། ནམ་མཁའི་ལྷའི་ཚོགས་དང༌། འབྲུག་གི་ཚོགས་ཀྱིས་<line/>
</page>
<page index="114" id="197B">ཕྱོགས་བཅུ་ནས་གཡོས། རབ་ཏུ་གཡོས། ལྡེག། རབ་ཏུ་ལྡེག། །ཆེམ་ཆེམ། རབ་ཏུ་ཆེམ་ཆེམ་སྟེ། དེ་དག་ཐམས་ཅད་ཀྱིས་དེ་ལྟ་བུའི་མཆོད་པའི་ལས་ཆེན་པོ་བྱས་ན་ལེགས་སོ་ཞེས་བྱ་བ་<line/>
བྱིན་ཏེ༑ གཞོན་ནུ་གང་གིས་ཡ་མཚན་ཅན་ཐམས་ཅད་དྲི་བ་གཅིག་གིས་ཚར་བཅད་ཅིང༌། སྲོག་ཆགས་བྱེ་བ་བརྒྱ་སྟོང་ཕྲག་དུ་མ་དག་དེ་བཞིན་གཤེགས་པའི་བསྟན་པ་ལ་བཙུད་<line/>
པའི་ལྷ་མོ་དེ་ལྟ་བུ་དང་ཐུབ་པ་དང༌། དེས་བཞག་པའི་དྲི་བ་ཀུན་ཤེས་པ་ལེགས་སོ་ལེགས་སོ། །དེ་ནས་དེའི་ཚེ་མུ་སྟེགས་བྱེད་པ་ཡ་མཚན་ཅན་ཐམས་ཅད་རང་རང་གི་རབ་ཏུ་བྱུང་བ་སྤངས་<line/>
ནས་དེ་བཞིན་གཤེགས་པའི་བསྟན་པ་ལ་རབ་ཏུ་བྱུང་སྟེ། དེ་ན་གང་དག་རབ་ཏུ་འབྱུང་བ་ལ་མི་སྟེན་པ་དེ་དག་ནི། དགེ་བསྙེན་དུ་གྱུར་ཏོ། །དེ་ནས་ཐམས་ཅད་དང་ལྡན་པའི་འཁོར་དེས་<line/>
གཞོན་ནུ་ལ་ལེགས་སོ་ཞེས་བྱ་བ་བྱིན་ཏེ། གཞོན་ནུ། ཁྱོད་ཀྱིས་གང་གི་ཕྱིར་དྲི་བ་འདིའི་ལན་གླན་པ་ལེགས་སོ་ལེགས་སོ། །གཞོན་ནུས་སྨྲས་པ། འདི་ནི། བཅོམ་ལྡན་འདས་<line/>
ཁོ་ནའི་མཐུ་ཡིན་གྱི། བདག་གི་ནི། མ་ཡིན་ནོ། །བཅོམ་ལྡན་འདས་ཀྱིས་བཀའ་སྩལ་པ། འཇིག་རྟེན་ཐམས་ཅད་ཀྱིས་མཐོང་ན་དགའ་བ་ངས་ཀྱང་ཚིགས་སུ་བཅད་པ་དེ་ཁོ་ན་བཞིན་<line/>
དུ་ཤེས་སོ། །ཚིགས་སུ་བཅད་པ་དེའི་དོན་གྱི་ཚུལ་ནི། འདི་ཡིན་ཏེ། བྱང་ཆུབ་སེམས་དཔའ་སྐྱེས་མཆོག་གིས། །རྟག་ཏུ་གནོད་པའི་སེམས་སུ་བྱ། །རྟག་ཏུ་སྦྱིན་པ་བསྔགས་པ་ནི། །<line/>
</page>
<page index="115" id="198A">༄༅། །ཚུལ་ཁྲིམས་བཀུར་བ་གཡེལ་ལ་མིན། །བྱམས་དང་དགྲ་ལ་བུ་བཞིན་མིན། །ཚིག་འདིའི་རྣམ་དབྱེ་སྣ་ཚོགས་ཉོན། །སྐྱེས་བུ་མཆོག་གིས་ཚུལ་ཁྲིམས་<line/>
འཆལ་བ་མཐོང་ན་རྟག་ཏུ་གནོད་སེམས་སུ་བྱ་ཞིང་དེ་དག་ལ་ཅུང་ཟད་ཀྱང་སྦྱིན་པ་སྦྱིན་པར་མི་བྱ་སྟེ། དེ་དག་བསྟན་པ་ལ་དགྲ་དང་མཚུངས་པ་ཡིན་པས་འདི་ལ་སྦྱིན་པར་<line/>
བྱའོ༑ ༑འདི་ལ་སྦྱིན་པར་མི་བྱའོ། །ཞེས་འབྱུང་པོ་རྣམས་ཀྱི་ཆེད་དུ་བསམ་པར་བྱའོ། །སྦྱིན་པ་རྣམ་པ་གཉིས་སུ་གསུངས་པ་སོ་སོའི་སྐྱེ་བོའི་ཚུལ་ཁྲིམས་དང་ལྡན་པ་དང༌། སེམས་<line/>
ཅན་སྡུག་བསྔལ་བ་ལ་སྙིང་རྗེས་སྦྱིན་པའོ། །གལ་ཏེ་ཚུལ་ཁྲིམས་འཆལ་པ་ལ་སྙིང་རྗེས་བྱིན་ན་གོས་པར་མི་འགྱུར་རམ། ཇི་ལྟར་མདའ་དུག་གིས་བྱུགས་པ་དེས་མ་བྱུགས་<line/>
པའང་གོས་པར་འགྱུར་བ་དེ་བཞིན་དུ་དགེ་སློང་ཚུལ་ཁྲིམས་འཆལ་པས་ཀྱང་ཚུལ་ཁྲིམས་དང་ལྡན་པ་གང་ཡིན་པ་དེའང་ཉམས་པར་བྱེད་དོ། །དེ་ལྟ་བས་ན། འདི་ལ་ཚར་གཅད་<line/>
པ་ཁོ་ན་ལེགས་ཀྱི། སྦྱིན་པས་ལྟ་ག་ལ་གཟུང༌། མཐོང་ན་རྟག་ཏུ་དགྲ་བོ་དང་འདྲ་བར་བྱ་སྟེ། དེས་ན་གནོད་སེམས་སུ་མི་བྱའོ། །ཞེས་གསུངས་སོ། །ཚུལ་ཁྲིམས་འདྲེན་མ་མི་བསྟེན་<line/>
ཏེ༑ ༑རྒྱུ་དེའི་ཕྱིར་ན་གནོད་པ་ཡི། །སེམས་ནི་བསྐྱེད་པར་བྱའོ་ཞེས། །སྔོན་གྱི་སངས་རྒྱས་རྣམས་ཀྱིས་གསུངས། །མཛའ་དང་དགྲ་ལ་མཉམ་པ་གང་ཡིན་དང༌། །གཡེལ་དང་ཚུལ་ཁྲིམས་<line/>
</page>
<page index="116" id="198B">ལྡན་ལ་མཉམ་པ་གང༌། །གནོད་སེམས་མེད་པར་སྤྱོད་པ་དེ་ཀུན་ནི། །བསྟན་པ་འདི་ལ་རྩྭ་དང་འདྲ་བར་གཟུང༌། །བསྟན་པ་ལ་ནི་ངེས་པའི་དོན། །དེ་ལྟར་རབ་ཏུ་བསྔགས་པ་ཡི། །སྤྱོད་པ་<line/>
སྤུ་གྲིའི་སོ་ལྟ་བུར། །རྣོ་བའི་མཆོག་ནི་སྤྱད་པར་གྱིས། །དེའི་ཕྱིར་རྔ་བོ་ཆེ་ཆེན་པོའི་མདོས་བསྒྲགས་སོ། །རྔ་བོ་ཆེ་ཆེན་པོའི་མདོས་ཅི་ཞིག་བསྒྲགས་ཤེ་ན། ཚིགས་སུ་བཅད་པ་དེའི་<line/>
དོན་གང་ཡིན་པ་དེ་འདིར་རྔ་བོ་ཆེ་ཆེན་པོའི་མདོ་ལས་སྨོས་པས་དེས་ན་མདོ་ཆེན་པོ་འདི་ནི། རྔ་བོ་ཆེ་ཆེན་པོ་ཞེས་བྱའོ། །དེ་ནས་ཇི་ལྟར་ལྷགས་པའི་འཁོར་དེ་ཐམས་ཅད་ཀྱིས་ལེགས་<line/>
སོ་ཞེས་བྱ་བ་བྱིན་ཏེ། ཀྱེ་མ་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བ་མཁས་པ་ཇི་ལྟར་རྒྱལ་པོ་གསལ་རྒྱལ་འགྲོ་བ་ལ་ཕན་པའི་དོན་དུ་གཡུལ་ངོར་རྔ་བོ་ཆེ་སྒྲ་<line/>
འབྱིན་པ་དེ་བཞིན་དུ་རྔ་བོ་ཆེ་ཆེན་པོའི་མདོ་འདི་བསྒྲགས་པ་ན་འགྲོ་བ་ལ་དཀོན་མཆོག་གསུམ་གྱི་བསྔགས་པའི་སྒྲ་བརྗོད་པའི་ཚུལ་གྱིས་སངས་རྒྱས་ཀྱི་གསང་བ་འདི་ལྟ་སྟེ། དེ་<line/>
བཞིན་གཤེགས་པ་རྟག་པ། བརྟན་པ། ཞི་པ། ཐེར་ཟུག་པའོ། །ཞེས་སངས་རྒྱས་ཀྱི་གསང་བ་འདི་སྒྲོག་གོ །དེ་ནས་བཅོམ་ལྡན་འདས་ཀྱིས་ཡང་འོད་སྲུང་ཆེན་པོ་ལ་བཀའ་<line/>
སྩལ་པ། འོད་སྲུང༌། ཁྱོད་ཀྱིས་གང་གི་ཚེ་བདུད་བསྟན་པར་མི་ནུས་པ་དེའི་ཚེ་འོད་སྲུང༌། ཁྱོད་ཀྱིས་རྔ་བོ་ཆེ་ཆེན་པོའི་མདོ་འདི་ཉོན་ལ་ང་འདས་ནས་ལོ་བཞི་བཅུའི་བར་དུ་ཇི་ལྟར་ད་<line/>
</page>
<page index="117" id="199A">༄༅། །ལྟར་གནས་པ་བཞིན་དུ་དམ་པའི་ཆོས་ཟུངས་ཤིག །ཆོས་ཆེན་པོའི་རྔ་བོ་ཆེ་རྡུངས་ཤིག །ཆོས་ཆེན་པོའི་རྔ་བོ་ཆེ་དང༌། དུང་སྒྲོགས་ཤིག །དེའི་འོག་ཏུ་ལོ་<line/>
བརྒྱད་ཅུ་ན་དམ་པའི་ཆོས་རབ་ཏུ་རྣམ་པར་འཇིག་པར་འགྱུར་པ་དེའི་ཚེ་དེའི་དུས་སུ་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བས་དེའི་ཚེ་ཐོག་མར་བདུད་ཀྱིས་བསྒྱུར་<line/>
བའི་སེམས་ཅན་སྐྲ་དང་ཁ་སྤུ་བྲེགས་པ་དག་གནས་པ་དང༌། དེའི་ཚེ་གཞོན་ནུས་སྡིག་ཅན་འཁོར་དང་བཅས་པ། གཟུགས་དང་བཅས་པ་བཅིངས་བ་ལྔས་བཅིངས་ནས་རི་བོང་<line/>
བཞིན་དུ་སྟོན་པར་འགྱུར་ཞིང་རྔ་བོ་ཆེ་ཆེན་པོའི་མདོ་ལས་གསུངས་པའི་ཆོས་ཆེན་པོ་སྒྲོག་པར་འགྱུར། ཆོས་ཆེན་པོའི་རྔ་བོ་ཆེ་རྡུང་བར་འགྱུར། ཆོས་ཆེན་པོའི་དུང་འབུད་པར་<line/>
འགྱུར༑ ཆོས་ཀྱི་མཆོད་སྦྱིན་བྱེད་པར་འགྱུར། ཆོས་ཀྱི་རྒྱལ་མཚན་འཛུགས་པར་འགྱུར་རོ། །གསོལ་པ། ནམ་ཞིག་ན་ལགས། བཀའ་སྩལ་པ། གང་གི་ཚེ་ལོ་བརྒྱད་ཅུ་ན་<line/>
བསྟན་པ་ཉམས་པར་འགྱུར་བ་དེའི་ཚེ་ནའོ། །གསོལ་པ། བཅོམ་ལྡན་འདས། བདག་ཅག་གིས་བལྟ་ལགས་ན་དེ་ལྟར་མངོན་སུམ་དུ་མཛད་དུ་གསོལ། དེ་ནས་བཅོམ་ལྡན་<line/>
འདས་ཀྱིས་གཞོན་ནུ་ལ་བཀའ་སྩལ་པ། མྱུར་དུ་བདུད་སྟོན་ཅིག །དེ་ནས་གཞོན་ནུས་བཅོམ་ལྡན་འདས་གང་ན་བ་དེ་ལོགས་སུ་གདོང་ཕྱོགས་ནས་བཅོམ་ལྡན་འདས་ལ་འདི་<line/>
</page>
<page index="118" id="199B">སྐད་ཅེས་གསོལ་ཏོ། །བདུད་སྡིག་ཅན་མཆིས་པའོ་ནི་ལགས་ཏེ། འོ་ནི། འཇིག་རྟེན་གྱི་ཁམས་གཞན་ནས་མཆིས་ནས་བྱང་ཆུབ་སེམས་དཔའ་བཞིན་དུ་དགེ་སློང་གི་གཟུགས་སུ་<line/>
མཆིས་པ་ལ་གཟིགས་ཞེས་མཛུབ་མོས་བསྟན་ཏོ། །ཐམས་ཅད་དང་ལྡན་པའི་འཁོར་གྱིས་ཀྱང་བདུད་དེ་བཅིང་པ་ལྔས་བཅིངས་པར་མཐོང་ངོ༌། །དེ་ནས་བདུད་ཀྱིས་སྨྲས་པ། གཞོན་ནུ།<line/>
བདག་མདོ་སྡེ་འདི་ལ་ལན་གཉིས་སུ་བར་ཆད་མི་བྱེད་དོ། །ཞེས་ཚིག་དེ་ལན་གསུམ་དུ་སྨྲས་པ་དང༌། གཞོན་ནུས་སྨྲས་པ། ཇི་ལྟར་ཡིད་ཆེས་པར་འགྱུར། བདུད་ཀྱིས་སྨྲས་པ།<line/>
འདི་ལྟར་ཡིད་ཆེས་པར་གྱིས་ཤིག །སྦྱོར་བ་ཇི་སྙེད་ཀྱིས་བདུད་ཀྱི་ཆ་བྱད་དུ་བྱས་ནས་སེམས་ཅན་རྣམས་དད་པ་བསྒྱུར་བའི་སྦྱོར་བ་དེ་ཐམས་ཅད་བསྟན་པར་བྱའོ། །གཞོན་ནུ། བདག་<line/>
གིས་རྒྱུན་དུ་ཞུགས་པ་ལ་སོགས་པ་འབྲས་བུ་བཞིའི་བར་གྱི་ཡོངས་སུ་མྱ་ངན་ལས་འདས་པ་དང༌། སངས་རྒྱས་ཀྱི་ཡོངས་སུ་མྱ་ངན་ལས་འདས་པའང་སྟོན། སྟོང་པ་ཆེན་པོ་ཉིད་<line/>
སྒོམས་ཤིག་པའང་སྨྲ། སེམས་ཅན་དུ་ལྟ་བའང་སྨྲ། སེམས་ཅན་དུ་ལྟ་བའང་འདོད་པར་བྱེད་དེ། འདི་ལྟར་སེམས་ཅན་ཡོད་དོ། །ཞེས་ཀྱང་སྨྲའོ། །བདག་ནི། བདག་གི་ལུས་ནམ་<line/>
མཁའ་ལ་འབར་བའང་སྟོན་།དུ་བར་འཐུལ་བ་དང༌། མེ་ཏོག་གི་ཆར་ཆེན་པོ་འབེབས་པར་སྟོན་ཅིང་གང་ངས་སྟོང་པ་ཆེན་པོ་ཞེས་བཤད་པ་དེ་ཐམས་ཅད་ནི། ཞི་བ་ཡིན་ལ། གང་ངས་<line/>
</page>
<page index="119" id="200A">༄༅། །སེམས་ཅན་ཡོད་དོ། །ཞེས་བཤད་པ་དེ་དག་ཐམས་ཅད་ནི། སྟོང་པ་ཡིན་གྱི། སྟོང་པ་ཆེན་པོ་ནི། དེ་ལྟར་གྱིས་ཤིག །སེམས་ཅན་ཡོད་དོ། །ཞེས་བྱ་བ་ནི། དེ་ལྟར་<line/>
ཤེས་པར་གྱིས་ཤིག་ཅེས་ཀྱང་སྨྲའོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག །བདུད་སྡིག་ཅན་དེ་ལྟ་བུ་བྱེད་ནུས་པ་ལ་ལྟོས། སངས་<line/>
རྒྱས་ཡོངས་སུ་མྱ་ངན་ལས་འདའ་བའི་བར་འདིའང་སྟོན་པར་བྱེད་ན། དགེ་སློང་དག །བདུད་ཀྱིས་དེ་ལྟར་བྱས་ན་སེམས་ཅན་རྣམས་ཇི་ལྟར་ཡིད་ཆེས་པར་མི་འགྱུར། དགེ་སློང་<line/>
དག །དེ་ལྟ་བས་ན། སུའང་ཡོངས་སུ་མྱ་ངན་ལས་འདའ་བ་ནི། འདི་ལྟ་བུའི་ཚིག་གཉིས་སྨྲ་ན། དེ་ནི། བདུད་ཡིན་པར་བལྟའོ། །གང་དག་དེ་སྐད་དུ་སྔ་ཕྱིར་ཚིག་གཉིས་སྨྲས་<line/>
ནས་ཡོངས་སུ་མྱ་ངན་ལས་འདའ་ན། དེ་ནི། ངའི་ཉན་ཐོས་མ་ཡིན་པར་བལྟའོ། །དགེ་སློང་དག །དེ་ལྟ་བས་ན། ཆོས་རྣམ་པར་འཕྲུལ་པས་ཀྱང་མ་ཡིན། འབྲས་བུ་བཞིས་<line/>
ཀྱང་མ་ཡིན། བསམ་གཏན་གྱིས་ཀྱང་མ་ཡིན། མངོན་པར་ཤེས་པའི་རྩེ་བས་ཀྱང་མ་ཡིན་ཏེ། དེ་དག་ནི། དེའི་ཕྱོགས་ཡིན་པར་དེ་དག་ལ་ཡིད་ཆེས་པར་མི་བྱའོ། །གང་<line/>
དག་ཇི་ལྟར་ཡང་རུང་བ་དེ་སྐད་དུ་སྔ་ཕྱིར་ཚིག་གཉིས་སྨྲས་ནས་དེའི་འོག་ཏུ་ཡོངས་སུ་མྱ་ངན་ལས་འདའ་བ་དེ་དག་ནི། བདུད་ཀྱིས་སྤྲུལ་པ་ཡིན་པར་བལྟའོ། །འོད་སྲུང༌། ང་<line/>
</page>
<page index="120" id="200B">ཡོངས་སུ་མྱ་ངན་ལས་འདས་ནས་ལོ་བདུན་བརྒྱའི་བར་དུ་ངའི་ཉན་ཐོས་རྣམས་ཡོངས་སུ་མྱ་ངན་ལས་འདའ་བར་འགྱུར་ཏེ། དེ་དག་ནི། འདི་ལྟ་བུའི་ཚིག་གཉིས་པོ་ཉོན་མོངས་པ་གང་<line/>
ཡིན་པ་དེ་ནི། སྟོང་པའོ། །ཞི་བ་གང་ཡིན་པ་དེ་ནི། མྱ་ངན་ལས་འདས་པའོ། །ཞེས་སྨྲ་ཞིང་མྱ་ངན་ལས་འདའ་བར་འགྱུར་རོ། །དེ་ཕྱིན་ཆད་ནི། ཉན་ཐོས་སམ། བྱང་ཆུབ་སེམས་དཔའ་<line/>
ཡོངས་སུ་མྱ་ངན་ལས་འདའ་བར་མི་འགྱུར་ཏེ། དེ་ཅིའི་ཕྱིར་ཞེ་ན། འདི་ལྟར་སངས་རྒྱས་ཀྱིས་བྱིན་གྱིས་བརླབས་པའི་ཕྱིར་རོ། །ཡང་དེ་ཅིའི་ཕྱིར་ཞེ་ན། དེའི་ཚེ་མི་རྣམས་སྟོང་པ་<line/>
ཉིད་ལ་ཆད་པ་དང་རྟག་པར་ལྟ་ཞིང་སྤྱོད་དེ། རུང་བ་མ་ཡིན་པ་དང་འདྲེན་མར་འགྱུར་རོ། །དེ་ལྟ་བས་ན། དེ་དག་སྟོང་པ་ཆེན་པོ་ཉིད་ལ་རུང་བ་མ་ཡིན་པ་ཆད་པ་དང༌། རྟག་པས་འགྲིབ་<line/>
པ་ཉིད་དང༌། འཕེལ་བ་ཉིད་དུ་སྨྲ་ཞིང་དེ་བཞིན་གཤེགས་པའི་སྙིང་པོའི་གཏམ་བསྟན་པ་ན་སྨོད་པས་སངས་རྒྱས་རྟག་པ་ཉིད་ཀྱི་གཏམ་སྤོང་བར་འགྱུར་ཏེ། དེ་ཉིད་ཀྱིས་ཡོངས་སུ་མྱ་<line/>
ངན་ལས་འདའ་བར་མི་འགྱུར་རོ། །གང་དག་འདི་ལྟར་བདུད་ཀྱི་མྱ་ངན་ལས་འདས་པའི་འབྲས་བུས་ཡོངས་སུ་མྱ་ངན་ལས་འདའ་བར་འགྱུར་བ་དེ་དག་ཐམས་ཅད་ནི། བདུད་ཀྱིས་<line/>
སྦྲུལ་པ་ཡིན་པར་རིག་པར་བྱའོ། །མྱ་ངན་ལས་འདའ་བར་འགྱུར་བ་གྲང་དག་ཡིན་པ་དེ་དག་ཀྱང་ཕལ་ཆེར་བདུད་ཀྱིས་སྤྲུལ་པ་ཡོངས་སུ་མྱ་ངན་ལས་འདའ་བར་འགྱུར་རོ། །དེ་ནས་<line/>
</page>
<page index="121" id="201A">༄༅། །བཅོམ་ལྡན་འདས་ཀྱིས་འཇིག་རྟེན་ཐམས་ཅད་ཀྱིས་མཐོང་ན་དགའ་བ་ལ་སོགས་པ་བྱང་ཆུབ་སེམས་དཔའི་ཚོགས་ལ་བཀའ་སྩལ་པ། རིགས་ཀྱི་བུ་དག །ང་<line/>
ཡོངས་སུ་མྱ་ངན་ལས་འདས་ནས་ཁྱེད་ཀྱིས་ཕྱི་མའི་ཚེ་ཕྱི་མའི་དུས་ན་དམ་པའི་ཆོས་འབྱིན་པར་སུ་འགྱུར། འོད་སྲུང་ཆེན་པོ་ལེགས་སོ། །ང་འདས་ནས་དམ་པའི་ཆོས་འབྱིན་པར་<line/>
འགྱུར་རམ་ཞེས་ལན་གསུམ་གྱི་བར་དུ་སྤྲོ་བ་བསྐྱེད་ཀྱང་སྤྲོ་བར་མི་བྱེད་དོ། །དེའི་ཚེ་བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག །དེ་བཞིན་གཤེགས་པ་ལ་ཁྱད་དུ་གསོད་པར་མ་<line/>
སེམས་ཤིག །ང་ལ་གང་དག་ཕྱི་མའི་ཚེ་ཕྱི་མའི་དུས་ན་དམ་པའི་ཆོས་འཛིན་པར་འགྱུར་བའི་སློབ་མ་མང་དུ་ཡོད་དེ། གོང་དུ་མདོ་འདི་ལས་གསུངས་པ་བཟང་སྐྱོང་དང༌། ཕུག་<line/>
སྦས་ལ་སོགས་པ་ལྔ་བརྒྱ་པོ་དེ་དག་གི་ཕྱི་མ་ཤོས་གང་ཡིན་པ་དེ་ཡིན་པར་འགྱུར་རོ། །འོད་སྲུང༌། དེའང་གང་ཞེ་ན། ལི་ཙ་བཱི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་<line/>
དགའ་བ་འདི་ཉིད་ཡིན་ཏེ། ཕྱི་མའི་དུས་ན་ལྷོ་ཕྱོགས་ཀྱི་མཁས་པར་གྱུར་ན་ཆོས་ཀྱི་རྔ་བོ་ཆེ་ཆེན་པོ་རྡུང་བར་འགྱུར། ཆོས་ཀྱི་དུང་འབུད་པར་འགྱུར་རོ། །དེ་ནས་གཞོན་ནུས་<line/>
བདུད་བཀྲོལ་ཏེ་བསྟན་ནས་ཆོས་ཇི་ལྟ་བ་དེ་བཞིན་དུ་མནའ་བསྒགས་ཏེ། དེའི་འོག་ཏུ་བཏང་ངོ༌། །དེ་ནས་ཐམས་ཅད་དང་ལྡན་པའི་འཁོར་དེས་གཞོན་ནུ་ལ་སྨྲས་པ། གཞོན་ནུ།<line/>
</page>
<page index="122" id="201B">ཁྱོད་བཅོམ་ལྡན་འདས་ཀྱིས་ལུང་བསྟན་པ་ཡིན་གྱི། ཕན་པ་སྟོན་པ་ཆོས་ཀྱི་རྔ་བོ་ཆེ་རྡུངས་ཤིག །རྔ་བོ་ཆེ་ཆེན་པོའི་མདོ་སྨྲོས་ཤིག །ཆོས་ཀྱི་དུང་བུས་ཤིག་ཅེས་ཚིག་ཏུ་སྨྲས་སོ། །དེ་<line/>
ནས་བཅོམ་ལྡན་འདས་ཀྱིས་ཡང་འོད་སྲུང་ཆེན་པོ་ལ་འདི་སྐད་ཅེས་བཀའ་སྩལ་ཏོ། །འོད་སྲུང༌། ཁྱོད་ནི། ཞིང་སྲུང་བ་ལྟ་བུར་མ་ནུས་ཏེ། ཞིང་སྲུང་བཞིན་དུ་ཐབས་ལ་མཁས་པའི་<line/>
གཞོན་ནུས་མདོ་འདི་ཐམས་ཅད་མཉན་ནས་ལུས་ལ་ཐོགས་ཏེ། འཇིག་རྟེན་དུ་མངོན་སུམ་དུ་འབྱིན་པར་འགྱུར་རོ། །དེ་ནི། ངས་ས་བདུན་པ་ལ་བཞག་སྟེ་མི་ཕལ་པ་ཞིག་ཏུ་བྱིན་གྱིས་<line/>
བརླབས་ནས་གང་གི་ཚེ་ལོ་བརྒྱད་ཅུ་པ་ལ་བསྟན་པ་ཉམས་པར་འགྱུར་བ་དེའི་ཚེ་ལྷོ་ཕྱོགས་སུ་ཡུལ་མུ་རུང་དུ་ཞེས་བྱ་བ་ན་ཆུ་བོའི་འགྲམ་ལ་བརྟེན་པའི་གྲོང་ཁྱེར་དམག་གིས་མི་<line/>
ཚུགས་པ་ཞེས་བྱ་བ་དང་ཉེ་བའི་གྲོང་ཕྲེང་བ་ཆེན་པོ་ཞེས་བྱ་བར་ཀ་ཡོ་རི་ཞེས་བྱ་བའི་རིགས་རྒྱུད་དེར་སྐྱེས་ནས་ངའི་མིང་འཆང་བའི་དགེ་སློང་ཞིག་ཏུ་གྱུར་ཏེ། ཞིང་སྲུང་བའི་ཐབས་<line/>
མཁས་པས་ངའི་དགེ་སྦྱོང་གཡེལ་བ་རྣམས་ཀྱི་ནང་དུ་རབ་ཏུ་བྱུང་ནས་དེ་དག་བསྡུ་བའི་དངོས་པོས་བསྡུས་ཏེ། མདོ་འདི་རྙེད་ནས་ལུས་ལ་བཅངས་ཏེ་དགེ་འདུན་དག་པར་བྱས་ནས་དང་<line/>
པོ་རུང་བ་མ་ཡིན་པའི་གཞི་ཆེན་པོ་ཡོངས་སུ་སྤངས་ཏེ་ཆོས་ཆེན་པོ་སྒྲོག་པར་འགྱུར། རྔ་བོ་ཆེ་ཆེན་པོའི་མདོ་ལས་གསུང་པའི་ཆོས་ཀྱི་དུང་དང༌། ཆོས་ཀྱི་རྒྱལ་མཚན་སྒྲོག་པར་འགྱུར་<line/>
</page>
<page index="123" id="202A">༄༅། །རོ༑ ༑གཉིས་པ་ཐེག་པ་ཆེན་པོའི་མདོ་སྟོང་པ་ཉིད་ཀྱི་གཏམ་སྨྲ་བར་འགྱུར་རོ། །གསུམ་པ་སེམས་ཅན་གྱི་ཁམས་རྟག་པའི་གཏམ་དང༌། རྔ་བོ་ཆེ་ཆེན་<line/>
པོའི་མདོའི་གཏམ་སྨྲ་བར་འགྱུར་རོ། །ཆོས་ཆེན་པོའི་རྔ་བོ་ཆེ་རྡུང་བར་འགྱུར། ཆོས་ཆེན་པོའི་དུང་འབུད་པར་འགྱུར། ཆོས་ཀྱི་རྒྱལ་མཚན་འཛུགས་པར་འགྱུར། ངའི་མངོན་<line/>
སུམ་དུ་གོ་གྱོན་པར་འགྱུར་རོ། །ཕྱིས་མདོ་འདི་ཐོས་ནས་ན་ཚོད་ཆེན་པོར་གྱུར་ཏེ། ལོ་བརྒྱར་མདོ་འདིའི་གཏམ་སྨྲ་ཞིང་ཆོས་ཀྱི་ཆར་འབེབས་པར་འགྱུར་རོ། །ལོ་བརྒྱ་འདས་<line/>
པའི་འོག་ཏུ་དེ་ལྷོ་ཕྱོགས་དེར་ལྷོ་ཕྱོགས་ཀྱི་མི་རྣམས་ཀྱི་ནང་དུ་རྣམ་པར་འཕྲུལ་པ་ཆེན་བོས་རྣམ་པར་འཕྲུལ་ཞིང་ཡོངས་སུ་མྱ་ངན་ལས་འདས་པ་སྟོན་པར་འགྱུར་རོ། །རྒྱུ་དས་<line/>
ན་ཞིང་སྲུང་བའི་ཐབས་མཁས་པ་བཞིན་ནོ། །འོད་སྲུང༌། ད་ལྟར་བཟང་སྐྱོང་དང༌། ཕུག་སྦས་ལ་སོགས་པའི་ཚིག་གི་སྐྱེས་བུ་ཕལ་པའི་བཞིན་ཏེ། འཛིན་མི་ནུས་པའི་སྙོམས་<line/>
ལས་ཅན་དུ་གྱུར་ཏོ། །དེ་ནི། སྐྱེས་བུ་ཕལ་པ་ཁྲོ་བ་སྨོད་པར་བྱེད་པ་དེ་འདྲ་བ་རྣམས་ཀྱི་ནང་དུ་རྣམ་པར་འཕྲུལ་པ་ཆེན་པོས་ཡོངས་སུ་མྱ་ངན་ལས་འདའ་བར་འགྱུར་རོ། །གསོལ་<line/>
པ༑ ཇི་ལྟར་ལགས། བཀའ་སྩལ་པ། བྱང་ཆུབ་སེམས་དཔའ་རྣམས་ཇི་ལྟ་བ་དེ་ལྟར་རོ། །གསོལ་པ། བྱང་ཆུབ་སེམས་དཔའ་རྣམས་ཇི་ལྟ་བུ་ལགས། བཀའ་སྩལ་པ།<line/>
</page>
<page index="124" id="202B">ཆོས་ཀྱི་རྣམ་པར་འཕྲུལ་པས་མ་ཡིན། འབྲས་བུ་བཞི་ཐོབ་པས་མ་ཡིན་ཏེ། དེ་དག་ནི། ས་འཕོ་བ་དང༌། སངས་རྒྱས་དང་བཅས་པའི་སངས་རྒྱས་ཀྱི་ཞིང་དུ་འགྲོ་བས་སོ། །དེར་ཡང་<line/>
གདུལ་བའི་སེམས་ཅན་དག་ཡོད་ན་སེམས་ཅན་དེ་འདྲ་བ་དག་གི་ནང་དུ་བཅོམ་ལྡན་འདས་ཤཱཀྱ་ཐུབ་པ་འདི་བྱོན་པ་ལ་ལྟོས་ཞེས་སྨྲ་ཞིང་དེ་བཞིན་གཤེགས་པ་ནི། རྟག་པ།<line/>
བརྟན་པ། ཞི་བ། ཐེར་ཟུག་པ་ཡིན་པ་དེ་ལྟ་བུ་དེ་ལ་ལྟོས་ཤིག །ངས་བརྟན་པ་དང༌། བདེ་བ་བསྟན་པ་བཤད་པ་ནི། དེ་ལྟ་བུ་ཡིན་པར་ཤེས་པར་གྱིས་ཤིག་ཅེས་ལུང་བསྟན་པར་<line/>
འགྱུར་རོ། །དེ་ནས་ཕྱོགས་བཅུ་ནས་ནམ་མཁའ་ལས་སངས་རྒྱས་བཅོམ་ལྡན་འདས་རྣམས་ཀྱིས་སོ་སོའི་ཞལ་དེ་ལ་སྟོན་ཅིང་འདི་སྐད་ཅེས་དེ་ནི། དེ་ལྟ་ཡིན་ནོ། །ཞེས་གསུང་བར་<line/>
འགྱུར། འཇིག་རྟེན་ཐམས་ཅད་ཀྱང་དེའི་ཆོས་བསྟན་པ་ལ་ལེགས་པར་བསྟན་ཏོ། །ཞེས་ཡིད་ཆེས་པར་འགྱུར་རོ། །དེ་ནས་བར་སྐབས་དེར་ངའི་མིང་འཆང་བའི་དགེ་སློང་དེ་འདི་<line/>
སྐད་ཅེས་ཀྱེ་མ་གལ་ཏེ་བདག་ལ་རྫུ་འཕྲུལ་གྱི་མཐུ་ཞིག་ཡོད་ན། ཡ་མཚན་ཅན་ཐམས་ཅད་བདག་གིས་གདུལ་པ་ཞིག་ན་ཞེས་སྨྲ་བར་འགྱུར་ཞིང་བདག་ཉིད་ཤིན་ཏུ་ཕལ་པར་<line/>
ཡིན་ནོ༑ ༑སྙམ་དུ་སེམས་པར་འགྱུར་རོ། །དེ་གང་གི་ཚེ་ང་ལ་སློབ་པ་དེའི་ཚེ་བདག་ཉིད་ཀྱིས་ཤེས་པར་འགྱུར་ཏེ། དེ་བཞིན་གཤེགས་པའི་བྱིན་གྱིས་བརླབས་པ་ནི། དེ་འདྲའོ།<line/>
</page>
<page index="125" id="203A">༄༅། །འོད་སྲུང༌། དཔེར་ན། རེ་ཞིག་དགའ་བོ་རང་ཉིད་ཀྱིས་འབྲས་བུ་ཐོབ་པར་མི་ཤེས་ཏེ། འདི་ས་བཅུ་ཐོབ་པ་ཡིན་ཡང་བདག་གིས་འབྲས་བུ་མ་ཐོབ་བོ་སྙམ་དུ་བདག་<line/>
ཉིད་ཀྱིས་ཤེས་སོ། །དེ་ཅིའི་ཕྱིར་ཞེ་ན། ངའི་བྱིན་གྱི་རླབས་ཀྱིས་གྱུར་ནས་བདུན་པ་དང༌། ས་བརྒྱད་པ་ལ་གནས་པ་ལྟ་ཅི་སྨོས། རབ་འབྱོར། གཞན་ཡང་དཔེར་ན། དེ་བཞིན་གཤེགས་<line/>
པས་ཡུངས་ཀར་གྱི་འབྲུའི་ནང་དུ་ཕྱོགས་བཅུའི་འཇིག་རྟེན་གྱི་ཁམས་ཀྱི་སེམས་ཅན་རབ་ཏུ་མང་པོ་གང་དག་ཡིན་པ་དེ་དག་བཅུག་ན་སེམས་ཅན་གཅིག་ལ་ཡང་དོག་པའམ། ཉམ་<line/>
ང་བའམ། གནོད་པར་འགྱུར་བ་མེད་ཅིང་ཕན་ཚུན་ཡང་བདག་ཅག་གང་དུ་ཁྲིད་པ་དང༌། ཁྱེར་བ་དང༌། བཅུག་པའང་མི་ཤེས་ལ་བྱ་བ་དེའང་རབ་ཏུ་སྤྱོད་དོ། །དེ་བཞིན་དུ་ཇི་ལྟར་<line/>
ངས་མཁྱེན་པ་དེ་ལྟར་ཁྱོད་ཀྱིས་ཀྱང་ཤེས་ལ་གཞན་གྱིས་ཀྱང་ཤེས་སོ། །ཁ་ཅིག་གིས་ནི། མི་ཤེས་ཏེ། དེའང་རང་ཁོ་ནས་མི་ཤེས་སོ། །ཡང་གལ་ཏེ་དེ་ལྟར་སངས་རྒྱས་མཐུ་<line/>
དང་ལྡན་པ་ལགས་ན། ཉིད་ཇི་ལྟ་བ་བཞིན་དུ་ཅིའི་སླད་དུ་སེམས་ཅན་ཐམས་ཅད་བྱིན་གྱིས་མི་བརླབས་ལགས། རབ་འབྱོར། རེ་ཞིག་སྦྱོར་བ་མཁན་གྱིས་ཆུའི་བུམ་པ་ཁ་མ་<line/>
བཅད་པའང་མི་འབོ་བར་བྱེད་ན། ཅིའི་ཕྱིན་སངས་རྒྱས་བཅོམ་ལྡན་འདས་སེམས་ཅན་རྣམས་བྱིན་གྱིས་རློབ་པར་མི་མཛད། འོད་སྲུང༌། གཞན་ཡང་རེ་ཞིག་འབྱུང་པོའི་སྦྱོར་བ་<line/>
</page>
<page index="126" id="203B">མཁན་གྱིས་ཆུའི་བུམ་པའང་འགུལ་བར་བྱེད་ན། ཅིའི་ཕྱིར་སངས་རྒྱས་བཅོམ་ལྡན་འདས་བྱང་ཆུབ་སེམས་དཔའ་རྣམས་ལ་ཇི་ལྟར་རང་གིས་མི་ཤེས་པ་དེ་ལྟར་བྱིན་གྱིས་རློབ་<line/>
པར་མི་མཛད། ཅི་དེ་ལྟར་མཛད་དམ་མི་མཛད། གསོལ་པ། བཅོམ་ལྡན་འདས། མཛད་ལགས་ཏེ། ས་བཅུ་ཐོབ་པ་རྣམས་ལའང་མཛད་ལགས་སོ། །གསོལ་པ། བྱང་ཆུབ་<line/>
སེམས་དཔའ་ཡོན་ཏན་དེ་དང་ལྡན་ན། དེ་བཞིན་གཤེགས་པ་རྟག་པ་མི་ཕྱེད་པའི་སྐུ་མངོན་སུམ་དུ་མཐོང་བར་འགྱུར། རྣམ་པར་འཕྲུལ་པ་ཆེན་པོས་རྣམ་པར་འཕྲུལ་ཞིང་དུས་<line/>
བགྱིད་པར་འགྱུར། བཀའ་སྩལ་པ། བྱང་ཆུབ་སེམས་དཔའ་སེམས་དཔའ་ཆེན་པོ་ཡོན་ཏན་བརྒྱད་དང་ལྡན་ན། དེ་བཞིན་གཤེགས་པ་རྟག་པ་མི་བྱེད་པའི་སྐུ་མངོན་སུམ་དུ་མཐོང་<line/>
བར་འགྱུར། རྣམ་པར་འཕྲུལ་པ་ཆེན་པོས་རྣམ་པར་འཕྲུལ་ཞིང་དུས་བྱེད་པར་འགྱུར་ཏེ། བརྒྱད་གང་ཞེ་ན། མདོ་འདི་བཤད་པ་ན་མི་སྐྱོ་བ་དང༌། ཐེག་པ་གསུམ་གྱིས་མི་སྐྱོ་ཞིང་<line/>
གཏམ་རྣམ་པ་གསུམ་ལ་སྐྲག་པ་མེད་པ་དང༌། གདུལ་བའི་སེམས་ཅན་རྣམས་མི་སྤོང་བ་དང༌། དགེ་འདུན་བྱེ་བ་མཐུན་ཞིང་གཅིག་ཏུ་གྱུར་པར་ཡང་དག་པར་སྤྲོ་བ་དང༌། བུད་མེད་དང༌། མ་<line/>
ནིང་དང༌། དགེ་སློང་དང༌། དགེ་སློང་མ་དང་ཀུན་ཏུ་འདྲིས་པར་མི་བྱེད་པ་དང༌། རྒྱལ་པོ་དང༌། དབང་ཕྱུག་དང་ལྷན་ཅིག་ཀུན་ཏུ་འདྲིས་པ་སྤོང་བ་དང༌། བསམ་གཏན་དང༌། སྤོང་བ་ལ་མངོན་<line/>
</page>
<page index="127" id="204A">༄༅། །པར་དགའ་བ་དང༌། མི་གཙང་བ་དང༌། བདག་མེད་པའི་འདུ་ཤེས་བརྒྱད་པོ་དེ་དག་གོ །གཞན་ཡང་རྒྱུ་བཞིས་འགྱུར་ཏེ། བཞི་གང་ཞེ་ན། བདག་གིས་ཆོས་<line/>
ངེས་པར་བཟུང་བ་ནི། ཤིན་ཏུ་ལེགས་པར་བྱས་སོ་སྙམ་པ་དང༌། བདག་ཉིད་གང་དག་གི་སྐྱབས་ཡིན་ནོ། །ཞེས་དེ་ལྟར་སེམས་པ་དང༌། དེ་བཞིན་གཤེགས་པ་རྟག་པ། བརྟན་<line/>
པ༑ ཞི་བ། ཐེར་ཟུག་པའོ། །ཞེས་བྱ་བར་ཐེ་ཚོམ་མེད་པ་ན་བདག་གིས་རྙེད་པ་ལེགས་པར་རྙེད་དོ་སྙམ་པ་དང༌། ཉིན་མཚན་རྟག་ཏུ་དེ་བཞིན་གཤེགས་པའི་ཡོན་ཏན་འདི་ལྟ་<line/>
བུ་རྗེས་སུ་དྲན་པར་བྱེད་ན། དེ་བཞིན་གཤེགས་པ་རྟག་པ་མི་ཕྱེད་པའི་སྐུ་མངོན་སུམ་དུ་མཐོང་བར་འགྱུར། རྣམ་པར་འཕྲུལ་པ་ཆེན་པོས་རྣམ་པར་འཕྲུལ་ཞིང་དུས་བྱེད་པར་<line/>
འགྱུར་རོ། །འོད་སྲུང༌། ངས་དེ་ལྟ་བུའི་རིགས་ཀྱི་བུ་དང༌། རིགས་ཀྱི་བུ་མོ་རྣམས་ལ་ཆོས་ཀྱི་སྐུ་བརྟན་པར་བྱའོ། །དེ་གྲོང་རྡལ་ལམ། གྲོང་ཁྱེར་རམ། ཚོང་རྡལ་གང་ན་འདུག་<line/>
ཀྱང་རུང་སྟེ། དེར་ངས་དེ་དག་ལ་བསྟན་ནས་འདི་སྐད་ཅེས་རིགས་ཀྱི་བུ་དག །དེ་བཞིན་གཤེགས་པ་དེ་ནི། རྟག་པ་ཡིན་ནོ། །ཞེས་གསུངས་སོ། །དེང་ཕྱིན་ཆད་སུ་ཞིག་མདོ་<line/>
སྡེ་འདི་འཆང་བ་དང༌། ཀློག་པ་དང༌། འདོན་པ་དང༌། གཞན་ལའང་སྒྲོག་པར་བྱེད་ཅིང་འདི་སྐད་ཅེས་དེ་བཞིན་གཤེགས་པ་ནི། རྟག་པ། བརྟན་པ། ཞི་བ། ཐེར་ཟུག་པའོ། །<line/>
</page>
<page index="128" id="204B">ཞེས་སྨྲ་ཞིང་ཤེས་པར་བྱེད་པ་དང༌། བཅོམ་ལྡན་འདས་ནི། རྟག་ཏུ་བཞུགས་སོ། །ཞེས་བདག་ཉིད་ཀྱི་བསམ་པ་ཐག་པ་དང༌། ངན་གཡོ་མེད་པ་དང༌། བཅོས་མ་མ་ཡིན་པ་དང༌། སྒྱུ་<line/>
མེད་པས་དེ་ལྟར་ཤེས་པར་བྱེད་པ་བསམ་པ་ཐག་པ་ཕུན་སུམ་ཚོགས་པ་དེ་ལ་ནི། ངས་བདག་ཉིད་མངོན་སུམ་དུ་བསྟན་པར་བྱའོ། །འོད་སྲུང༌། ཁྱོད་དད་པར་གྱིས་ཤིག །ཡིད་ཆེས་<line/>
པར་གྱིས་ཤིག །འོད་སྲུང༌། གལ་ཏེ་དེ་ལྟར་ཆོས་རྣམས་ལ་མི་སྤྱོད་ན། དེས་ང་མཐོང་བར་ཇི་ལྟར་འགྱུར། རྣམ་པར་འཕྲུལ་པ་ཆེན་པོས་རྣམ་པར་འཕྲུལ་པར་ཇི་ལྟར་འགྱུར། ངས་<line/>
ཡང་ཉན་ཐོས་ཀྱི་ཐེག་པ་འདིར་དགེ་སློང་དག །ཆོས་གཅིག་རབ་ཏུ་སྤོངས་ཤིག་དང༌། ལན་གཅིག་ཕྱིར་མི་འོང་བར་འགྱུར་བར་ང་གཉའ་ཕོད་དོ། །ཞེས་གསུངས་སོ། །དགེ་སློང་<line/>
དག་༑དེ་བཞིན་དུ་འདིར་ཡང་སྤྱོད་པའི་ཡོན་ཏན་དང་ལྡན་པ་ན་ཁྱེད་ལ་ལྷ་ཆེན་པོ་རྣམས་བཀུར་སྟི་བྱེད་པར་འགྱུར་རོ། །ཞེས་གསུངས་པས་ཁྱེད་ལུས་ལ་སོང་བའི་དྲན་པས་ཟང་ཟིང་<line/>
ཚོལ་ཞིང་མ་འདུག་ཅིག །འོད་སྲུང༌། ངའི་མིང་འཆང་བའི་དགེ་སློང་དེ་ནི། རྟག་ཏུ་དགེ་འདུན་ཡོངས་སུ་དག་པར་བྱེད་པར་འགྱུར་རོ། །འོད་སྲུང་གིས་གསོལ་པ། ཇི་ལྟར་བགྱིད་ལགས་<line/>
བཀའ་སྩལ་པ། ཞིང་སྲུང་བ་བཞིན་དུ་ཐབས་མཁས་པས་དེ་དག་ཁྭའི་ཚོགས་ཇི་ལྟར་ཇི་སྲིད་དུ་ཀུན་ཏུ་བསྡུ་བའི་དུས་ཡིན་པ་དེ་སྲིད་དུ་གསོ་བར་འགྱུར་རོ། །དེའི་ཚེ་བཟད་སྐྱོང་དང༌།<line/>
</page>
<page index="129" id="205A">༄༅། །ཕུག་སྦས་ལ་སོགས་པ་བྱང་ཆུབ་སེམས་དཔའ་ལྔ་བརྒྱ་ཡང་དེའི་ཚེ་ང་ནི། སྔོན་གྱི་ཞིང་སྲུང་བཞིན་དུ་ཕྱི་མའི་དུས་ན་ངའི་དམ་པའི་ཆོས་འབྱིན་པར་ངེས་པར་<line/>
གྱུར་ཏོ༑ ༑ངའི་མིང་འཛིན་པའི་དགེ་སློང་དེས་ཀྱང་ཇི་སྲིད་དུ་ཀུན་ཏུ་བསྡུ་བའི་དུས་ཡིན་པ་དེ་སྲིད་དུ་གཡེལ་བའི་ཚོགས་ཉེ་བར་བསྡུས་ཏེ་བཀུར་སྟི་དང༌། རི་མོ་དང༌། གླེགས་བམ་<line/>
དང༌། ཟང་ཟིང་གི་སྦྱིན་པ་དང༌། བ་ལང་གི་ཚོགས་དང༌། ཟས་ཀྱི་སྦྱིན་པས་ཡིད་དགའ་བར་གྱུར་པ་དང༌། དེའི་འོག་ཏུ་ཚར་བཅད་པའི་དུས་ཤེས་ནས་ཚར་གཅོད་པར་འགྱུར་རོ། །<line/>
གལ་ཏེ་ཚར་གཅད་པའི་ཕན་བཏགས་པའི་མི་འདུག་ན། སྤྱོད་པ་མ་ཡིན་པ་ལ་གནས་པ་གང་དང་གང་ཡིན་པ་དེ་དང་དེ་དག་ནི། ཇི་ལྟར་མདའ་དུག་གིས་རེག་པས་མ་རེག་<line/>
པའང་འབགས་པ་བཞིན་དུ་འགྱུར་བས་ཚར་བཅད་ནས་སྤང་བར་སེམས་སོ། །དེ་ནས་དེས་འདི་སྙམ་དུ་བསམ་ནས་དགེ་སློང་ཚུལ་ཁྲིམས་དང་ལྡན་པ་གཞན་དག་ཚུལ་ཁྲིམས་<line/>
ཉམས་པར་གྱུར་ན་མི་རུང་ངོ༌། །ཞེས་འདི་དག་ནི། ཆོས་མ་ཡིན་པ་སྟོན་པ་དང༌། སྤྱོད་པ་མ་ཡིན་པ་ལ་ཞུགས་པ་མ་ཡིན་པས་དེ་དག་དང་ལྷན་ཅིག་ཐལ་མོ་སྦྱར་བའི་ལས་ཀྱང་<line/>
མི་བྱེད། དེ་དག་དང་ལྷན་ཅིག་གསོ་སྦྱོང་གི་ལས་དང༌། སྨྲ་བ་དང༌། ཀུན་ཏུ་སྨྲ་བར་ཡང་མི་བྱེད་དེ། ཇི་ལྟར་རྒྱལ་པོ་ལ་སྙིང་རིང་པས་གཞན་དག་མ་རུངས་པར་བྱེད་པ་ལྟར་དེའང་<line/>
</page>
<page index="130" id="205B">དེ་དང་འདྲའོ། །དེས་དེ་ལྟར་བྱས་ནས་ལོ་བརྒྱར་ཆོས་ཀྱི་ཆར་ཕབ། ཆོས་ཆེན་པོའི་རྔ་བོ་ཆེ་བརྡུངས། ཆོས་ཀྱི་དུང་བུས། ཆོས་ཀྱི་མཆོད་སྦྱིན་བྱས། ཆོས་ཀྱི་རྒྱལ་མཚན་བཙུགས་ནས་<line/>
རྣམ་པར་འཕྲུལ་པ་ཆེན་པོས་དུས་བྱེད་པར་འགྱུར་རོ། །དེ་ནས་ཕྱིས་སངས་རྒྱས་སུ་འགྱུར་ཏེ། སངས་རྒྱས་སྟོང་ཡོང་སུ་མྱ་ངན་ལས་འདས་ནས་བསྐལ་པ་དྲུག་ཅུ་རྩ་གཉིས་འདས་ནས་<line/>
རང་སངས་རྒྱས་འབུམ་ཡོངས་སུ་མྱ་ངན་ལས་འདས་ཤིང༌། གཞན་ཡང་མགོན་པོ་བརྒྱད་ཡོངས་སུ་མྱ་ངན་ལས་འདས་ནས་དེའི་འོག་ཏུ་ངའི་མིང་འཆད་བའི་དགེ་སློང་འཇིག་རྟེན་<line/>
ཐམས་ཅད་ཀྱིས་མཐོང་ན་དགའ་བ་འདི་སངས་རྒྱས་ཀྱི་ཞིང་འཇིག་རྟེན་འདི་ཉིད་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡེ་ཤེས་འབྱུང་གནས་<line/>
འོད་ཅེས་བྱ་བར་འགྱུར་རོ། །དེའི་ཚེ་གང་གིས་རྒྱལ་པོའི་བུ་མོ་ལྔ་དཀར་གྱིས་དྲི་བ་ལན་བཏབ་པ་དེ་ནི། ཕྱིས་རེ་ཞིག་འཇིག་རྟེན་དུ་སངས་རྒྱས་སུ་འགྱུར་ལ། རྒྱལ་པོའི་གཞོན་ནུ་མ་ལྔ་<line/>
དཀར་ནི། སྔར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་གསུམ་གྱི་མགོན་པོར་འགྱུར་ཏེ། གཞོན་ནུ། རྒྱས་པར་ལུང་བསྟན་པ་ནི།<line/>
ཕྱིས་བྱའོ། །འོད་སྲུང་ལྟོས། འོད་སྲུང༌། སྐྱེ་བོ་ཕལ་པས་སངས་རྒྱས་འདི་ལྟ་བུ་ཉིད་ལེགས་པར་རྙེད་པར་ཇི་ག་ནུས་སམ། གསོལ་པ། བཅོམ་ལྡན་འདས། དེ་ནི། མ་ལགས་སོ།།<line/>
</page>
<page index="131" id="206A">༄༅། །བདེ་བར་གཤེགས་པ། དེ་ནི། མ་ལགས་སོ། །རེ་ཞིག་དེ་བཞིན་གཤེགས་པ་ནི། སངས་རྒྱས་ཀྱི་ཞིང་གཅིག་ཏུ་གཅིག་ཁོ་ན་སངས་རྒྱས་ཀྱི་མཛད་པ་<line/>
མཛད་དེ། གཉིས་པ་གང་ཡིན་པ་དང༌། གསུམ་པ་གང་ཡིན་པ་དེ་དག་ཀྱང་དེ་བཞིན་ནོ། །དཔེར་ན། ཡུངས་འབྲུའི་ནང་དུ་འཇིག་རྟེན་གྱི་ཁམས་མང་པོ་བཅུག་ལ་དེ་དག་དེ་ཉིད་ན་<line/>
རྒྱུའང་བདག་ཅག་གང་དུ་ཁྱེར་བའམ། བཅུག་པའང་མི་ཤེས་ལ་གཞན་དག་ནི། ཇི་ལྟར་ཤེས་པ་དེ་ལྟར་བྱེད་པ་དེ་བཞིན་དུ་ངའང་སེམས་ཅན་གཞན་དག་གིས་ནི། ཤེས་ལ།<line/>
གཞན་དག་གིས་ནི། མི་ཤེས་སོ། །འཇིག་རྟེན་གྱི་ཁམས་གཅིག་པོ་འདི་ཉིད་ན་ཤཱཀྱ་ཐུབ་པ་དང༌། འདི་ཉིད་ན་མི་ཕམ་པ་དང༌། འཇིག་རྟེན་གྱི་ཁམས་འདི་ཉིད་སྲེག་པའི་<line/>
བསྐལ་པ་བྱུང་ན་མི་ཚིག་པ་དང༌། འདི་ཉིད་ན་བྱ་རྒོད་ཀྱི་ཕུང་པོའི་རི་འདི་ལ་དམན་པའི་བསྟན་པ་སྟོན་པ་འདི་ལྟ་བུའི་ངོ་མཚར་ཡོད་ན། འཇིག་རྟེན་ཐམས་ཅད་ཀྱིས་མཐོང་ན་<line/>
དགའ་བ་དགེ་སློང་ཕལ་པའི་ངོ་བོ་ལྟ་བུར་བྱིན་གྱིས་བརླབས་པ་གང་ཡིན་པ་ལྟ་ངོ་མཚར་ཅི་ཆེ། འོད་སྲུང༌། ཁྱོད་ཀྱིས་རིགས་གང་དུ་དེ་སྐྱེ་བ་ལེན་པ་དེ་དག་ཀྱང་བྱང་ཆུབ་<line/>
སེམས་དཔའ་ཡིན་པར་དེ་ལྟར་ཤེས་པར་གྱིས་ཤིག །འོད་སྲུང༌། བདག་ཅག་གི་རིགས་སུ་འདི་ལྟ་བུ་སྐྱེས་སོ། །ཞེས་རིགས་ལ་དགའ་བ་དང༌། ཡིད་དུ་འོང་བའི་རང་བཞིན་གྱིས་<line/>
</page>
<page index="132" id="206B">དེ་ལ་རིམ་གྲོ་བྱེད་པ་གང་ཡིན་པ་དེ་དག་ཐམས་ཅད་ངས་མངགས་པ་ཡིན་པར་ཁྱོད་ཀྱིས་དེ་ལྟར་ཤེས་པར་བྱ་སྟེ། དེ་དག་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོ་ཡིན་ནོ། །རྔ་བོ་ཆེ་ཆེན་<line/>
པོའི་མདོ་བསྒྲགས་པ་སྒྲོག་པ་ན་བདག་ཉིད་ཆེན་པོ་དེའི་ཕྱོགས་འཛིན་པའི་འཁོར་བཞི་པོ་དགེ་སློང་དང༌། དགེ་སློང་མ་དང༌། དགེ་བསྙེན་དང༌། དགེ་བསྙེན་མ་གཞན་གང་དག་ཡིན་པ་དེ་དག་<line/>
ཐམས་ཅད་ཀྱང་སྔར་གོང་དུ་མདོ་འདི་ལས་འཇིག་རྟེན་ཐམས་ཅད་གྱིས་མཐོང་ན་དགའ་བས་ཞུས་པའི་ཚོགས་ཀྱི་ལེའུར་ལུང་བསྟན་ཏོ། །མདོ་འདི་ལ་མཆོད་པ་བྱེད་པའི་སྐྱེས་པ་དང༌། བུད་མེད་<line/>
གང་ཡིན་པ་དེ་དག་ཐམས་ཅད་ཀྱང་གདོན་མི་ཟ་བར་རང་རང་གི་མཆོད་པ་དང་མིང་མཐུན་པའི་སངས་རྒྱས་སུ་འགྱུར་རོ། །འོད་སྲུང༌། རྔ་བོ་ཆེ་ཆེན་པོའི་མདོ་འདི་ནི། ངའི་མིང་འཆང་བའི་<line/>
དགེ་སློང་འདི་དང་གཉིས་ཀྱིས་ཆོས་ཆེན་པོའི་རྔ་བོ་ཆེ་རྡུང་བར་འགྱུར་གྱི། གསུམ་པ་ནི། མེད་དོ། །ཡང་བཀའ་སྩལ་པ། འོད་སྲུང༌། འདས་པའི་དུས་ན་ང་གྲོང་ཁྱེར་ཆེན་པོ་ཡངས་པ་ཅན་<line/>
དུ་རྒྱལ་པོ་དགའ་སྡེ་ཞེས་བྱ་བར་གྱུར་པ་དེའི་ཚེ་ཡངས་པ་ཅན་གྱི་གྲོང་ཁྱེར་ཆེན་པོ་ནི། དེ་ན་གླིང་བཞི་པའི་ཚད་ཙམ་དུ་གྱུར་ཏོ། །ཛམྦུའི་གླིང་ནི། མི་མཇེད་ཀྱི་འཇིག་རྟེན་གྱི་ཁམས་ཀྱི་<line/>
ཚད་ཙམ་ལ་དེ་བཞིན་དུ་གླིང་བཞི་དང༌། དེ་བཞིན་དུ་སྟོང་གསུམ་གྱི་སྟོང་ཆེན་པོའང་དེ་ལྟར་བསྒེ་བར་བྱའོ། །དེ་ན་ངའི་ཚེ་ནི། བསམ་གྱིས་མི་ཁྱབ་སྟེ། དེ་ལྟར་ང་འཁོར་ལོས་བསྒྱུར་བ་<line/>
</page>
<page index="133" id="207A">༄༅། །ཉིད་བྱེད་པ་ན་དེའི་ཚེ་གྲངས་མེད་པའི་སྦྱིན་པ་བྱིན། བསོད་ནམས་བསགས། ཚུལ་ཁྲིམས་བསྲུངས། འཕགས་པ་དག་བསྟེན་ཏོ། །སྐྱེས་པའམ། བུད་མེད་གང་<line/>
ཞིག་རྔ་བོ་ཆེ་ཆེན་པོའི་མདོ་བསྒྲགས་པ་ཐོས་ནས་ལན་འགའ་མཆོད་པ་བྱེད་པའམ། དཔྱས་གདགས་པའམ། བསྟིང་བའམ། ཇི་ལྟ་བུས་འགྲོའང་རུང་བའི་སེམས་གཅིག་ཙམ་<line/>
བསྐྱེད་པར་སེམས་བ་དེས་བསགས་པའི་བསོད་ནམས་གང་ཡིན་པའི་བསོད་ནམས་དེ་ལ་ནི། ངས་བྱས་པའི་བསོད་ནམས་གོང་མ་དེ་ཐམས་ཅད་ཀྱིས་དཔེའི་དཔེར་ཡང་མི་ཕོད་དོ། །<line/>
དཔེར་ན། རིག་པའི་རྒྱལ་པོ་བྲམ་ཟེ་གཟི་ལྡན་ཞེས་བྱ་བ་ཞིག་ཡོད་དེ། རིག་པ་དེ་ལན་གཅིག་བཀླགས་ན། ཟླ་བ་བཞིར་སྡང་བ་ཐམས་ཅད་ལས་སྲུང་བ་བྱས་པར་འགྱུར་རོ། །འོད་<line/>
སྲུང་ལྟོས། རེ་ཞིག་རིག་པ་ཕལ་པ་དེའི་མཐུའང་འདི་ཡིན་ན། མདོ་འདི་ལན་གཅིག་བཀླགས་ཏེ་ཚེའི་མཐར་ཐུག་གི་བར་དུ་བགེགས་མེད་པར་སྲུང་བ་ཐམས་ཅད་བྱས་པར་ཅིའི་<line/>
ཕྱིར་མི་འགྱུར། དེ་ལྟ་བས་ན། གང་སུའང་རུང་བ་དག་གིས་མདོ་འདི་ལ་མཆོད་པ་བྱས་པར་གྱུར་ན། དེ་ནི། སེམས་ཅན་དེ་དག་ཐམས་ཅད་ཀྱི་བླ་ན་མེད་པ་ཡང་དག་པར་རྫོགས་<line/>
པའི་བྱང་ཆུབ་ཀྱི་རྒྱུར་འགྱུར་ཞིང་འདི་ནས་བཟུང་སྟེ་བྱང་ཆུབ་ལ་ཐུག་པའི་བར་དུ་མདོ་འདི་རྙེད་པར་འགྱུར་རོ། །དེ་ནས་འཁོར་ཐམས་ཅད་ཀྱིས་ལེགས་སོ། །ཞེས་བྱ་བ་གསོལ་ཏེ་<line/>
</page>
<page index="134" id="207B">དབྱངས་ཀྱིས་མགྲིན་མཐུན་པར་ཚིག་གསོལ་པ། ཀྱེ་མའོ་བཅོམ་ལྡན་འདས། གཞོན་ནུ་འདི་ཁྱོད་ཀྱི་མཚན་འཆང་བའི་དགེ་སློང་དུ་གྱུར་ནས་གང་གི་ཚེ་དུས་ལས་འདས་པར་གྱུར་པ་དེའི་<line/>
ཚེ་གཡང་གཞི་ཅན་གྱི་ཕུག་ན་གནས་པའི་ལྷ་མགོན་མ་མཆིས་པར་འགྱུར་རོ། །དེ་ཅིའི་སླད་དུ་ཞེ་ན། འདི་ལྟར་འདི་ནི། ཁྱོད་འདས་ནས་ལྷོ་ཕྱོགས་སུ་མཆིས་ཏེ་དུས་བགྱིད་པར་འགྱུར་ལགས་<line/>
སོ༑ ༑བཀའ་སྩལ་པ། དེ་མི་འོང་ན་ང་ཉིད་དེར་སོང་སྟེ་བདག་ཉིད་བསྟན་པར་བྱ་ཞིང་ཡུལ་དེར་ཐོག་མ་ཁོ་ནར་མདོ་འདི་བསྐུལ་བར་བྱའོ། །དེ་ཅིའི་ཕྱིར་ཞེ་ན། ཇི་སྲིད་དུ་མདོ་འདི་དེའི་ལག་ཏུ་<line/>
སོན་པར་མ་གྱུར་པ་དེ་སྲིད་དུ་དེ་ལྡོག་པའི་སེམས་བསྐྱེད་པར་འགྱུར་རོ། །ཡང་ན་དེ་ཉིད་དུ་གདུལ་བའི་དབང་ལ་བརྟེན་ཏེ། ང་ཚོགས་ཆེན་པོས་མདུན་གྱིས་བྱས་ནས་དེའི་མདུན་ན་འདུག་<line/>
པར་བྱ་སྟེ། དེས་ང་མ་མཐོང་ན་དེ་ཉིད་དུ་ལྡོག་པར་འགྱུར་ཞིང་དེར་དེའི་དུས་བྱེད་པར་ཡང་སྟོན་པར་འགྱུར་རོ། །ཡང་ན་ཅི་འདོད་པ་བཞིན་དུ་བྱེད་ཅིང་དེ་གདུལ་བ་གང་ན་ཡོད་པ་དེར་དུས་<line/>
བྱེད་པར་འགྱུར་རོ། །དེ་བཞིན་གཤེགས་པ་ངའི་སློབ་མ་ས་བཅུ་ཐོབ་པ་ཀུན་དགའ་བོ་འང་རྣམ་པར་འཕྲུལ་པ་ཆེན་པོས་དེར་འགྲོ་བར་འགྱུར་རོ། །བརྒྱ་བྱིན་གྱི་བུ་མངོན་མཆོད་ཅེས་བྱ་<line/>
བ་ལོ་ཉུང་ཟད་ཅིག་གིས་ཐེག་པ་ཆེན་པོ་ལ་ལྷག་པའི་བསམ་པ་ཕུན་སུམ་ཚོགས་ཏེ་གཅིག་བུ་ཟླ་མེད་པར་ལྷ་དང༌། མི་དང༌། ལྷ་མ་ཡིན་རྣམས་ཀྱི་ནང་དུ་ཐེག་པ་ཆེན་པོའི་མདོ་འདི་<line/>
</page>
<page index="135" id="208A">༄༅། །འཛིན་པར་འགྱུར་རོ། །དེ་ལྟ་བས་ན། ཐར་པའི་རྒྱུ་བསྟན་པ་དེ་ཉིད་དེའི་སངས་རྒྱས་ཉིད་དུ་ལུང་བསྟན་པ་དང༌། ཐེག་པ་ཆེན་པོ་རྣམ་པར་གཏན་ལ་འབེབས་<line/>
པའི་དགེ་སློང་དུ་ལུང་བསྟན་པ་ཡིན་ནོ། །དེ་ནི། དེ་ཉིད་ཀྱི་སློབ་མར་གྱུར་ནས་དེ་ཉིད་ཀྱི་མིང་འཛིན་པར་འགྱུར་རོ། །དེ་ནས་དེ་ལྟ་བུ་དག་བྱུང་ནས་ལོ་ལྔ་ལོན་པ་དང༌། དེའི་འོག་ཏུ་ཕན་<line/>
པ་སྟོན་པའི་དགེ་བའི་མིག་ཉམ་ཆུང་བར་འགྱུར་རོ། །དེ་རྣམས་དུས་བདུན་གྱི་བར་དུ་གྱུར་ནས་བར་སྐབས་དེར་བྱང་ཆུབ་སེམས་དཔའ་དམ་པ་དེ་དག་མ་གཏོགས་པར་སྐྱེས་<line/>
པའམ། བུད་མེད་ཀྱང་རུང་སེམས་ཅན་ཕལ་པ་འགའ་ཡང་མེད་དོ། །དེ་ནས་འཁོར་དེ་ཐམས་ཅད་ཀྱིས་མགྲིན་གཅིག་ཏུ་ཡང་ཚིགས་སུ་བཅད་པ་འདི་དག་སྨྲས་སོ། །ཀྱེ་མ་འཇིག་<line/>
རྟེན་ཀུན་མཐོང་དགའ། །བརྟན་པོ་དགེ་སློང་གཟུགས་གྱུར་ནས། །རིང་ཞིག་བསྟན་པ་འབྱིན་བྱེད་ཅིང༌། །ཆོས་ཀྱི་རྔ་ཆེན་རྡུང་བར་འགྱུར། །དེ་ནི་མྱ་ངན་ཡོངས་འདས་ནས། །དེ་འོག་<line/>
འཇིག་རྟེན་སྟོངས་པར་འགྱུར། །ཆོས་སྨྲ་དེ་ནི་འདས་གྱུར་ནས། །དེ་འདྲ་གཞན་ནི་འགའ་མི་འབྱུང༌། །དེ་འདྲའི་དགེ་སློང་རྙེད་དཀའ་སྟེ། །རིམ་གྱིས་སྣང་བ་ཉམས་པར་འགྱུར། །འདི་<line/>
ལྟར་དེ་ནི་ལྷོ་ཕྱོགས་སུ། །འབྱུང་བའི་ཐ་མ་གཅིག་ཡིན་ནོ། །དམ་པའི་ཆོས་དེ་ནུབ་པའི་དུས་སུ་ཆོས་སྨྲ་བ་དེ་འབྱུང་བར་འགྱུར་རོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་<line/>
</page>
<page index="136" id="208B">སྩལ་པ་དང༌། འོད་སྲུང་དང༌། དགའ་བོ་དང༌། བཟང་སྐྱོང་ལ་སོགས་པ་འཁོར་མང་པོ་དེ་དག་ཐམས་ཅད་དང༌། ཕྱོགས་བཅུའི་འཇིག་རྟེན་གྱི་ཁམས་ནས་འདུས་པའི་བྱང་ཆུབ་སེམས་<line/>
དཔའ་དེ་དག་ཐམས་ཅད་ཡི་རང་སྟེ། དེ་དག་བྱང་ཆུབ་ཐོབ་པར་བྱ་བའི་ཕྱིར་དེ་བཞིན་གཤེགས་པ་རྟག་པ་ཉིད་ཀྱི་ཆོས་འདོན་པར་གྱུར་ཏོ། །འཕགས་པ་ཐེག་པ་ཆེན་པོའི་མདོ་རྔོ་བོ་ཆེ་<line/>
ཆེན་པོ་ཞེས་བྱ་བའི་ལེའུ་རྫོགས་སོ།། །།རྒྱ་གར་གྱི་མཁན་པོ་བིདྱཱ་ཀ་ར་པྲ་བྷཱ་དང༌། ལོ་ཙཱ་བ་བནྡྷེ་དཔལ་གྱི་ལྷུན་པོས་བསྒྱུར། ཞུ་ཆེན་གྱི་ལོ་ཙཱ་བ་བནྡྷེ་དཔལ་བརྩེགས་<line/>
ཀྱིས་ཞུས་ཏེ་གཏན་ལ་ཕབ་པ། <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
