<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="63" index="2"/>
<offset page="258" line="12" col="4"/>
<range start="1" end="22"/>
<title>འཕགས་པ་རྒྱལ་པོ་ལ་གདམས་པ་ཞེས་བྱ་བ་ཐེག་པ་ཆེན་པོའི་མདོ། </title>
<section>མདོ་སྡེ། </section>
<volume>ཙ</volume>
<status asof="31Jan2012">not checked</status>
</info>
<pageset>
<page index="1" id="130B">རྒྱ་གར་སྐད་དུ། ཨཱཪྻ་རཱ་ཛ་ཨ་བ་ཝཱ་ད་ཀ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་རྒྱལ་པོ་ལ་གདམས་པ་ཞེས་བྱ་བ་ཐེག་པ་ཆེན་པོའི་མདོ།<line/>
སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་མཉན་དུ་ཡོད་པ་ན། རྒྱལ་བུ་རྒྱལ་བྱེད་ཀྱི་<line/>
ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན། དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ། དེའི་ཚེ་ཡུལ་ཀོ་ས་ལའི་རྒྱལ་<line/>
པོ་གསལ་རྒྱལ་བཅོམ་ལྡན་འདས་ལ་བལྟ་བ་དང༌། ཕྱག་བྱ་བ་དང༌། མཆོད་པ་དང༌། བསྙེན་བཀུར་བྱ་བ་དང༌། ཆོས་མཉན་པའི་ཕྱིར་རྒྱལ་པོའི་འབྱོར་པ་ཆེན་པོ་དང༌། རྒྱལ་པོའི་<line/>
</page>
<page index="2" id="131A">༄༅། །མཐུ་ཆེན་པོས་རོལ་མོའི་སིལ་སྙན་ལེན་པ་མང་པོ་དང༌། བྲམ་ཟེ་དང༌། ཁྱིམ་བདག་བརྒྱ་སྟོང་དུ་མས་ཡོངས་སུ་བསྐོར་ཅིང་མཉན་དུ་ཡོད་པ་ནས་བྱུང་སྟེ་རྒྱལ་བུ་<line/>
རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ག་ལ་བ་དེར་སོང་ནས་དེ་བཞོན་དུ་རུང་བའི་ས་ཇི་སྲིད་པ་དེ་སྲིད་དུ་བཞོན་པ་ལ་ཞོན་ཏེ། བཞོན་པ་ལས་བབས་ནས་རྐང་<line/>
གིས་ཀུན་དགའ་ར་བར་སོང་བ་དང༌། ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་ཤིང་ཞིག་གི་དྲུང་ན་བཅོམ་ལྡན་འདས་མཛེས་པ། བལྟ་ན་སྡུག་པ། དབང་པོ་ཞི་བ། ཐུགས་ཞི་བ།<line/>
དུལ་བ་དང༌། ཞི་གནས་མཆོག་བརྙེས་པ། དུལ་བ་དང༌། ཞི་བའི་མཆོག་དང་ལྡན་པ། བསྲུངས་པ། དབང་པོ་དུལ་བ། སྐྱེས་བུ་གླང་པོ། སྐྱེས་བུ་སེངྒེ། སྐྱེས་བུ་ཁྱུ་མཆོག །སྐྱེས་བུ་ཅང་མཁྱེན་པ།<line/>
མཚོ་ལྟར་དྭངས་ཤིང་གསལ་ལ་རྙོག་པ་མི་མངའ་བ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་སྐུ་ལེགས་པར་བརྒྱན་པ། དཔེ་བྱད་བཟང་པོ་བརྒྱད་ཅུས་སྐུ་རྣམ་པར་མཛེས་<line/>
པ༑ གསེར་གྱི་མཆོད་སྡོང་ལྟར་མངོན་པར་འཕགས་པ་དཔལ་གྱིས་འབར་ཞིང་བཞུགས་པར་རྒྱང་རིང་པོ་ནས་མཐོང་ངོ༌། །མཐོང་ནས་ཀྱང་ཆེས་ཡིད་དགའ་ཞིང་སེམས་མངོན་<line/>
པར་དད་ནས་དེས་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ། ཡུལ་ལ་དབང་བའི་མཐུ་ཐོབ་པའི་རྒྱལ་པོའི་མཚན་མ་ལྔ་གང་དག་ཡིན་པ་འདི་ལྟ་སྟེ། ཟེའུ་ཀ་དང༌། གདུགས་<line/>
</page>
<page index="3" id="131B">དང༌། རལ་གྲི་དང༌། བསིལ་ཡབ་ནོར་བུའི་ཡུ་བ་ཅན་དང༌། ལྷམ་རི་མོ་ཅན་དེ་དག་བོར་ནས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་<line/>
མགོ་བོས་ཕྱག་བཙལ་ཏེ། བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་བཅོམ་ལྡན་འདས་ཀྱིས་གནང་སྟེ་ཕྱོགས་གཅིག་ཏུ་འདུག་གོ །དེ་ནས་ཡུལ་ཀོ་ས་ལའི་རྒྱལ་པོ་<line/>
གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། ཅི་ནས་བདག་གི་ཡུན་རིང་པོའི་དོན་དང༌། སྨན་པ་དང༌། བདེ་བར་འགྱུར་བ་དེ་ལྟར་བཅོམ་<line/>
ལྡན་འདས་ཀྱིས་བདག་ལ་གདམས་སུ་གསོལ། དེ་ལྟར་བདེ་བར་གཤེགས་པས་བདག་ལ་རྗེས་སུ་བསྟན་དུ་གསོལ། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཡུལ་ཀོ་ས་<line/>
ལའི་རྒྱལ་པོ་གསལ་རྒྱལ་ལ་བཀའ་སྩལ་པ། རྒྱལ་པོ་ཆེན་པོ། ཁྱོད་དེ་བཞིན་གཤེགས་པ་ལ་དོན་འདི་འདྲི་བར་སེམས་པ་ལེགས་སོ། ལེགས་སོ། །རྒྱལ་པོ་ཆེན་པོ། དེའི་ཕྱིར་<line/>
ཆོས་ཀྱིས་རྒྱལ་སྲིད་གྱིས་ཤིག །ཆོས་མ་ཡིན་པས་ནི། མི་བྱའོ། །ཁྱོད་ཆོས་དང་མཐུན་པར་གྱིས་ཤིག །ཆོས་མ་ཡིན་པ་དང་མཐུན་པར་ནི་མི་བྱའོ། །དེ་ཅིའི་ཕྱིར་ཞེ་ན། རྒྱལ་པོ་ཆེན་པོ།<line/>
རྒྱལ་པོའམ། རྒྱལ་པོའི་བློན་པོ་གང་ལ་ལ་ཞིག་ཆོས་སྤངས་ནས་ཆོས་མ་ཡིན་པས་རྒྱལ་སྲིད་བྱེད་ན། དེ་ཚེ་འདི་ཉིད་ལ་ཡ་རབས་ཀྱིས་སྨད་པར་བྱ་བ་ཡིན་ནོ། །ཕྱིས་ཀྱང་འགྱོད་པར་<line/>
</page>
<page index="4" id="132A">༄༅། །འགྱུར་རོ། །ལུས་ཞིག་སྟེ་ཤི་ནས་ངན་སོང་འགྲོ་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་བར་འགྱུར་རོ། །རྒྱལ་པོ་ཆེན་པོ། རྒྱལ་པོའམ།<line/>
རྒྱལ་པོའི་བློན་པོ་གང་ལ་ལ་ཞིག་ཆོས་མ་ཡིན་པ་སྤངས་ཏེ་ཆོས་ཀྱིས་རྒྱལ་སྲིད་བྱེད་ཀྱི། ཆོས་མ་ཡིན་པས་ནི། མི་བྱེད་ན། དེ་ཚེ་འདི་ཉིད་ལ་ཡ་རབས་ཀྱིས་བསྔགས་པར་བྱ་བ་ཡིན་<line/>
ནོ༑ ༑ཕྱིས་འགྱོད་པར་ཡང་མི་འགྱུར་རོ། །ལུས་ཞིག་ནས་ཀྱང་བདེ་འགྲོ་མཐོ་རིས་ཀྱི་འཇིག་རྟེན་དུ་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །རྒྱལ་པོ་ཆེན་པོ། འདི་ལྟ་སྟེ། དཔེར་ན། ཕ་མ་<line/>
ནི༑ བུ་ལ་སྙིང་བརྩེ་བས་རྟག་ཏུ་བདེ་ཞིང་འཚེ་བ་མེད་པར་འདོད་དོ། །རྒྱལ་པོ་ཆེན་པོ། དེ་བཞིན་དུ་རྒྱལ་པོས་ཀྱང་བྲན་ཕོ་དང༌། བྲན་མོ་དང༌། ལས་བྱེད་པ་དང༌། ཞོ་ཤས་འཚོ་བ་དང༌།<line/>
མཛའ་བཤེས་དང༌། བློན་པོ་དང༌། གཉེན་དང༌། གྲོང་ཁྱེར་གྱི་སྐྱེ་བོ་དག་རྟག་ཏུ་བསྡུ་བ་རྣམ་པ་བཞིས་བསྡུ་བར་བྱའོ། །བཞི་གང་ཞེ་ན། རྒྱལ་པོ་ཆེན་པོ། འདི་ལྟ་སྟེ། སྦྱིན་པ་དང༌།<line/>
སྙན་པར་སྨྲ་བ་དང༌། དོན་སྤྱོད་པ་དང༌། དོན་མཐུན་པའོ། །དེ་ལྟར་བྲན་ཕོ་དང༌། བྲན་མོ་དང༌། ལས་བྱེད་པ་དང༌། ཞོ་ཤས་འཚོ་བ་དང༌། མཛའ་བཤེས་དང༌། བློན་པོ་དང༌། གཉེན་དང༌།<line/>
གྲོང་ཁྱེར་གྱི་སྐྱེ་བོ་སྡུད་པའི་རྒྱལ་པོ་དེས་དོན་གཉིས་བསྡུས་ཤིང་འདུ་བར་འགྱུར་རོ། །གཉིས་གང་ཞེ་ན། ཚེ་འདིའི་དང༌། ཚེ་ཕྱི་མའི་འོ། །རྒྱལ་པོ་ཆེན་པོ། དེ་ལ་རྒྱལ་པོ་ནི། ཕ་མ་<line/>
</page>
<page index="5" id="132B">དང་མཚུངས་སོ། །བྲན་ཕོ་དང༌། བྲན་མོ་དང༌། ལས་བྱེད་པ་དང༌། ཞོ་ཤས་འཚོ་བ་དང༌། མཛའ་བཤེས་དང༌། བློན་པོ་དང༌། གཉེན་དང༌། གྲོང་ཁྱེར་གྱི་སྐྱེ་བོ་ནི། རྒྱལ་པོའི་བུ་དང༌། བུ་མོ་<line/>
དང་མཚུངས་སོ། །རྒྱལ་པོ་ཆེན་པོ། འདི་ལྟ་སྟེ། དཔེར་ན། སྐྱེས་པའམ། བུད་མེད་གཅིག་གཉིད་ཀྱིས་ལོག་པའི་རྨི་ལམ་ན་ཀུན་དགའ་ར་བ་ཉམས་དགའ་བ་དང༌། རི་ཉམས་<line/>
དགའ་བ་དང༌། ནགས་ཚལ་ཉམས་དགའ་བ་དང༌། ཆུ་ཀླུང་ཉམས་དགའ་བ་དང༌། རྫིང་བུ་ཉམས་དགའ་བ་དང༌། ཡུལ་ཉམས་དགའ་བ་དང༌། ཁང་བཟང་ཉམས་དགའ་བ་དག་<line/>
མཐོང་བ་ལས་དེ་སད་ན་ཅིའང་མི་མཐོང་ངོ༌། །རྒྱལ་པོ་ཆེན་པོ། དེ་བཞིན་དུ་རྒྱལ་སྲིད་དང༌། སྲོག་དང༌། རྒྱལ་པོའི་རྒྱལ་སྲིད་ཀྱི་བདེ་བ་དང༌། རྒྱལ་པོའི་དབང་ཕྱུག་གི་བདེ་བ་དང༌།<line/>
འདོད་པའི་བདེ་བ་དང༌། འདོད་པའི་ལོངས་སྤྱོད་ཀྱི་བདེ་བ་གང་ཡིན་པ་དག་ཀྱང་རྨི་ལམ་དང་འདྲའོ། །འདི་ལྟ་སྟེ། གླང་པོ་ཆེ་དང༌། རྟ་དང༌། ཤིང་རྟ་དང༌། དཔུང་བུ་ཆུང་དང༌། བུད་མེད་<line/>
དང༌། ཁང་ཁྱིམ་དང༌། ཆུང་མ་དམ་པ་དང༌། གཞོན་ནུ་དང༌། བློན་པོ་དང༌། རྩིས་པ་དང༌། བློན་པོ་ཆེན་པོ་དང༌། སྒོ་བ་དང༌། འཁོར་དང༌། ཕ་དང༌། མ་དང༌། སྤུན་དང༌། སྲིང་མོ་དང༌།<line/>
ཆུང་མ་དང༌། བུ་དང༌། བུ་མོ་དང༌། ན་ཚོད་དང༌། བྲན་པོ་དང༌། བྲན་མོ་དང༌། ལས་བྱེད་པ་དང༌། ཞོ་ཤས་འཚོ་བ་དང༌། མཛའ་བཤེས་དང༌། གཉེན་དང༌། གྲོང་ཁྱེར་གྱི་སྐྱེ་བོ་དང༌། མགྲོན་<line/>
</page>
<page index="6" id="133A">༄༅། །བུ་དང༌། གསེར་དང༌། ནོར་བུ་དང༌། རིན་པོ་ཆེ་དང༌། མུ་ཏིག་དང༌། བཻ་ཌཱུཪྻ་དང༌། དུང་དང༌། མན་ཤེལ་དང༌། བྱུ་རུ་དང༌། ས་ལེ་སྦྲམ་དང༌། དངུལ་དང༌། གོས་དང༌། རྒྱན་<line/>
དང༌། ནོར་དང༌། འབྲུ་དང༌། བང་བ་དང༌། མཛོད་ལ་སོགས་པ་དེ་དག་ཐམས་ཅད་བོར་ནས་འགྲོ་དགོས་སོ། །དེ་དག་ཐམས་ཅད་ཀྱང་མི་རྟག་པ། མི་བརྟན་པ། ཡིད་བརྟན་དུ་མི་རུང་བ།<line/>
འགྱུར་བའི་ཆོས་ཅན། ཡུན་ཐུང་བ། མི་གནས་པ། གཡོ་བ། འགུལ་བ། འཇིག་པ། སྐད་ཅིག་པ། མཐར་སྡིག་པ། ཟད་པ་དང༌། དེངས་པའི་སྒོ། །མཐར་འཇིག་པའི་ཆོས་ཅན།<line/>
མཐར་འགྱེས་པ། འཇིགས་པ་དང་བཅས་པ། གནོད་པ་དང་བཅས་པ། མྱ་ངན་དང༌། འཁྲུག་པ་མང་བ། འདྲུལ་བ། འབྲུལ་བ། འཆད་པ། འབྱེ་བ། འཇོམས་པ། རྣམ་པར་འཇིག་<line/>
པའི་ཆོས་ཅན་ཏེ། རྒྱལ་པོ་ཆེན་པོ། དེ་ལྟ་བས་ན། མི་རྟག་པར་བལྟ་ཞིང༌། ཟད་པ་དང་དེངས་པའི་སྒོ་ཡིན་པར་བལྟ་བར་བྱ་སྟེ། འཆི་བས་འཇིགས་སྐྲག་པར་བྱའོ། །རྒྱལ་པོ་ཆེན་པོ།<line/>
ཁྱོད་ཆོས་ཁོ་ནས་རྒྱལ་སྲིད་གྱིས་ཤིག །ཆོས་མ་ཡིན་པས་ནི། མི་བྱའོ། །ཁྱོད་ཆོས་དང་མཐུན་པར་གྱིས་ཤིག །ཆོས་མ་ཡིན་པ་དང་མཐུན་པར་ནི། མི་བྱའོ། །དེ་ཅིའི་ཕྱིར་ཞེ་ན། རྒྱལ་<line/>
པོ་ཆེན་པོ། འདི་ལྟ་སྟེ། དཔེར་ན། ཤིང་རྣམས་ལས་མེ་ཏོག་དག་བྱུང་ནས་འབྲས་བུ་རྣམས་བྱུང་བར་འགྱུར་རོ། །འབྲས་བུ་དག་ཏུ་གྱུར་ནས་འབྲས་བུ་དག་ཀྱང་ཡལ་བར་འགྱུར་རོ། །ལོ་མ་<line/>
</page>
<page index="7" id="133B">སྔོན་པོར་གྱུར་པ་ལས་སེར་པོར་འགྱུར་རོ། །སེར་པོར་གྱུར་ནས་ཡང་ཐམས་ཅད་དུ་མེད་པར་འགྱུར་རོ། །རྒྱལ་པོ་ཆེན་པོ། འདི་ལྟ་སྟེ། དཔེར་ན། མེའི་ཕུང་པོ་ཆེན་པོ་འབར་བ། རབ་ཏུ་འབར་བ།<line/>
ཀུན་ཏུ་རབ་ཏུ་མཆེད་ཅིང་འབར་བ། མེ་ལྕེ་གཅིག་ཏུ་གྱུར་པ་ཇི་ལྟར་ཡུན་རིང་ཡང་འབར་ནས་ཞི་བར་འགྱུར་རོ། །ཉི་མ་དང་ཟླ་བ་འདི་ལྟར་རྫུ་འཕྲུལ་ཆེ་བ། འདི་ལྟར་མཐུ་ཆེ་བ། འདི་ལྟར་<line/>
དབང་ཆེ་བར་གྲགས་པ། རང་གི་གཟི་བརྗིད་ཀྱིས་རྣམ་པར་མཛེས་པ་འདི་གཉིས་ཀྱང་འཇིག་རྟེན་འདི་སྣང་བར་བྱས་ནས་ནུབ་པར་འགྱུར་རོ། །ལྷའི་བུ་སྤྲིན་སྡུད་དམ། ཆར་འབེབས་པ་<line/>
དག་འབྲུག་བསྒྲགས། སྒྲ་ཕྱུང་སྟེ། ནམ་མཁའ་ཁེབས་པར་བྱས་ནས་ཆར་གྱི་རྒྱུན་ཕབ་ཀྱང་ཆར་པ་ཐ་མར་མི་སྣང་བར་འགྱུར་རོ། །རྒྱལ་པོ་ཆེན་པོ། དེ་བཞིན་དུ་རྒྱལ་སྲིད་ཀྱི་བདེ་བ་<line/>
དང༌། རྒྱལ་པོའི་དབང་ཕྱུག་གི་བདེ་བ་དང༌། འདོད་པའི་བདེ་བ་དང༌། འདོད་པའི་ལོངས་སྤྱོད་ཀྱི་བདེ་བ་རྣམས་ཀྱང་རྨི་ལམ་དང་འདྲའོ། །འདི་ལྟ་སྟེ། གླང་པོ་ཆེ་དང༌། རྟ་དང༌། ཤིང་རྟ་དང༌།<line/>
དཔུང་བུ་ཆུང་དང༌། བུད་མེད་དང༌། ཁང་ཁྱིམ་དང༌། ཆུང་མ་དམ་པ་དང༌། གཞོན་ནུ་དང༌། བློན་པོ་དང༌། རྩིས་པ་དང༌། བློན་པོ་ཆེན་པོ་དང༌། སྒོ་བ་དང༌། འཁོར་དང༌། ཕ་དང༌། མ་<line/>
དང༌། སྤུན་དང༌། སྲིང་མོ་དང༌། ཆུང་མ་དང༌། བུ་ཕོ་དང༌། བུ་མོ་དང༌། ན་ཚོད་དང༌། བྲན་ཕོ་དང༌། བྲན་མོ་དང༌། ལས་བྱེད་པ་དང༌། ཞོ་ཤས་འཚོ་བ་དང༌། མཛའ་བཤེས་དང༌། བློན་པོ་དང༌།<line/>
</page>
<page index="8" id="134A">༄༅། །གཉེན་དང༌། གྲོང་ཁྱེར་གྱི་སྐྱེ་བོ་དང༌། མགྲོན་བུ་དང༌། གསེར་དང༌། ནོར་བུ་དང༌། རིན་པོ་ཆེ་དང༌། མུ་ཏིག་དང༌། བཻ་ཌཱུཪྻ་དང༌། དུང་དང༌། མན་ཤེལ་དང༌། བྱུ་<line/>
རུ་དང༌། ས་ལེ་སྦྲམ་དང༌། དངུལ་དང༌། གོས་དང༌། རྒྱན་དང༌། ནོར་དང༌། འབྲུ་དང༌། མཛོད་དང༌། བང་བ་ལ་སོགས་པ་དེ་དག་ཐམས་ཅད་བོར་ནས་འགྲོ་དགོས་སོ། །དེ་དག་ཐམས་<line/>
ཅད་ཀྱང་མི་རྟག་པ། མི་བརྟན་པ། ཡིད་བརྟན་དུ་མི་རུང་བ། འགྱུར་བའི་ཆོས་ཅན། ཡུན་ཐུང་བ། མི་གནས་པ། གཡོ་བ། འགུལ་པ། མཐར་འཇིག་པ། སྐད་ཅིག་པ། མཐར་<line/>
སྡིག་པ༑ ཟད་པ་དང༌། དེངས་པའི་སྒོ། མཐར་འགྱེས་པའི་ཆོས་ཅན། འཇིགས་པ་དང་བཅས་པ། གནོད་པ་དང་བཅས་པ། མྱ་ངན་དང་འཁྲུག་པ་མང་བ། འདྲུལ་བ།<line/>
འབྲུལ་བ། འཆད་པ། འགྱེས་པ། འཇིག་པའི་ཆོས་ཅན་ཏེ། རྒྱལ་པོ་ཆེན་པོ། ཁྱོད་ཀྱིས་མི་རྟག་པར་བལྟ་ཞིང༌། ཟད་པ་དང་དེངས་པའི་སྒོར་བལྟ་བར་བྱ་སྟེ། འཆི་བས་<line/>
འཇིགས་སྐྲག་པར་བྱའོ། །ཆོས་ཀྱིས་རྒྱལ་སྲིད་གྱིས་ཤིག །ཆོས་མ་ཡིན་པས་ནི། མི་བྱའོ། །ཁྱོད་ཆོས་དང་མཐུན་པར་གྱིས་ཤིག །ཆོས་མ་ཡིན་པ་དང་མཐུན་པར་ནི། མི་བྱའོ། །<line/>
དེ་ཅིའི་ཕྱིར་ཞེ་ན། རྒྱལ་པོ་ཆེན་པོ། འདི་ལྟ་སྟེ། དཔེར་ན། ཕྱོགས་བཞི་ནས་རི་ཆེན་པོ་སྲ་བ། བརྟན་པ། སྙིང་པོ་དང་ལྡན་པ། མ་ཞིག་པ། མ་གས་པ། འཕན་མེད་པ། ཤིན་<line/>
</page>
<page index="9" id="134B">ཏུ་མཁྲེགས་པ། གཅིག་ཏུ་སྟུག་པ། བཞི་གནམ་ལ་རེག་ཅིངས་ཟློག་སྟེ། རྩྭ་དང༌། ཤིང་དང༌། ཤིང་གེལ་བ་དང༌། ཡལ་ག་དང༌། ལོ་མ་ཐམས་ཅད་དང༌། སེམས་ཅན་སྲོག་ཆགས་འབྱུང་<line/>
པོ་ཐམས་ཅད་ཕྱེ་མར་འཐག་ཅིང་འོང་བ་དེ་དག་ལས་ནི། མགྱོགས་པས་འབྲོས་པའམ། སྟོབས་ཀྱིས་བཟློག་པའམ། ནོར་གྱིས་བཟློག་པའམ། སྔགས་དང༌། རྫས་དང༌། སྨན་རྣམས་<line/>
ཀྱིས་བཟློག་པར་བྱ་བར་སླ་བ་མ་ཡིན་ནོ། །རྒྱལ་པོ་ཆེན་པོ། དེ་བཞིན་དུ་འཇིགས་པ་ཆེན་པོ་བཞི་པོ་འདི་དག་འོང་སྟེ། དེ་དག་ལས་མགྱོགས་པས་འབྲོས་པའམ། སྟོབས་ཀྱིས་བཟློག་<line/>
པའམ༑ ནོར་གྱིས་བཟློག་པའམ། རྫས་དང༌། སྔགས་དང༌། སྨན་རྣམས་ཀྱིས་བཟློག་པར་བྱ་བར་སླ་བ་མ་ཡིན་ནོ། །བཞི་གང་ཞེ་ན། རྒ་བ་དང༌། ན་བ་དང༌། འཆི་བ་དང༌། རྒུད་པའོ། །<line/>
རྒྱལ་པོ་ཆེན་པོ། རྒ་བ་ནི། དར་ལ་བབ་པ་འཇོམས་ཤིང་འོང༌། ན་བ་ནི། ནད་མེད་པ་འཇོམས་ཤིང་འོང༌། རྒུད་པ་ནི། ཕུན་སུམ་ཚོགས་པ་ཐམས་ཅད་འཇོམས་ཤིང་འོང༌། འཆི་བ་ནི། སྲོག་<line/>
འཇིགས་ཤིང་འོང་སྟེ། དེ་དག་ལས་ནི། མགྱོགས་པས་འབྲོས་པའམ། སྟོབས་ཀྱིས་བཟློག་པའམ། ནོར་གྱིས་བཟློག་པའམ། རྫས་དང༌། སྔགས་དང༌། སྨན་རྣམས་ཀྱིས་ཞི་བར་<line/>
བྱ་བར་སླ་བ་མ་ཡིན་ནོ། །རྒྱལ་པོ་ཆེན་པོ། འདི་ལྟ་སྟེ། དཔེར་ན། རི་དྭགས་ཀྱི་རྒྱལ་པོ་སེངྒེ་རི་དྭགས་ཀྱི་ཚོགས་ཀྱི་ནང་དུ་ཞུགས་ནས་རི་དྭགས་བཟུང་སྟེ་ཇི་ལྟར་འདོད་པ་བཞིན་དུ་བྱ་བ་<line/>
</page>
<page index="10" id="135A">༄༅། །བྱེད་དོ༑ ༑རི་དྭགས་དེ་ནི། སྟོབས་པོ་ཆེའི་ཁ་མི་བཟད་པས་བཟུང་བས་དབང་མེད་པར་འགྱུར་རོ། །རྒྱལ་པོ་ཆེན་པོ། དེ་བཞིན་དུ་འཆི་བདག་གིས་གསལ་ཤིང་<line/>
གིས་ཟུག་སྟེ། རྒྱགས་པ་དང་ནི། བྲལ། མགོན་ནི། མེད། སྐྱབས་ནི། མེད། དཔུང་གཉེན་ནི། མེད། གཤིས་ནི། འཇིག །ཚིགས་ནི། འབྱེ་འབྲལ། ཤ་དང༌། ཁྲག་ནི།<line/>
བསྐམ༑ ལུས་ནི། ནད་ཀྱིས་གདུངས། སྐོམ་ནི། སྐོམ། བཞིན་ནི། འགྱུར། རྐང་ལག་ནི། གཡོབ། ལས་ནི། མི་ནུས། མཐུ་ནི། མེད། ཁ་ཆུ་དང༌། སྣབས་དང༌། གཅིན་དང༌།<line/>
ངན་སྐྱུགས་ཀྱིས་ལུས་ལ་གོས། མིག་དང༌། རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱི་དབང་པོ་དག་ནི། འགགས། སྐྱིགས་བུ་ནི། འབྱུང༌། སྒྲ་ངར་ངར་བོ་ནི། ཐོན།<line/>
སྨན་པས་ནི། བོར། སྨན་དང༌། ཁ་ཟས་དང༌། བཟའ་བ་དང༌། ཐུག་པ་ཐམས་ཅད་ཀྱིས་ནི། གླེས་ལ་བོར་ཏེ། འགྲོ་བ་གཞན་དག་ཏུ་འགྲོ་བར་མལ་གྱི་ཐ་མ་ལ་ནི། ཉལ།<line/>
ཐོག་མ་མེད་པའི་སྐྱེ་བ་དང༌། རྒ་བ་དང༌། ན་བ་དང༌། འཆི་བའི་འཁོར་བའི་རྒྱུན་དུ་ནི། ནུབ། སྲོག་ནི། ཅུང་ཟད་ཅིག་ལས་གཤིན་རྗེའི་མིས་ནི། འཇིགས་སྐྲག །བྱུར་གྱི་<line/>
དབང་དུ་ནི། སོང༌། དབུགས་རྒྱུ་བ་ནི། ཆད། ཁ་དང་སྣ་ནི། གདངས། སོ་ནི། གཙེགས། སྦྱིན་པ་སྦྱིན་ནོ། །ཞེས་དེ་སྐད་གསོལ་བ་ནི། འདེབས། ལས་ཀྱི་སྲིད་པ་ནས་ཡང་སྲིད་<line/>
</page>
<page index="11" id="135B">པ་ལ་ནི༑ འཇུག །གཅིག་པུ་གཉིས་སུ་མེད་ཅིང་གྲོགས་ནི། མེད། འཇིག་རྟེན་འདི་ནི། འདོར། འཇིག་རྟེན་ཕ་རོལ་ཏུ་ནི། འགྲོ། སྐྱས་ཆེན་པོ་ནི། འདེགས། མུན་པ་ཆེན་པོར་ནི། ཞུགས་<line/>
གཡང་ས་ཆེན་པོར་ནི། ལྷུང༌། ཁྲོད་སྟུག་པོར་ནི། འཇུག། དགོན་པ་ཆེན་པོར་ནི། འགྲོ་།རྒྱ་མཚོ་ཆེན་པོས་ནི། ཁྱེར། ལས་ཀྱི་རླུང་གིས་ནི། བདས། ས་ཚུགས་མེད་པའི་ཕྱོགས་སུ་ནི།<line/>
འགྲོ་།གཡུལ་ངོ་ཆེན་པོར་ནི། འཇུག །གདོན་ཆེན་པོས་ནི། ཟིན། ནམ་མཁའ་ལ་ནི། འཆེལ། ཕ་མ་དང༌། ཕུ་ནུ་དང༌། སྲིང་མོ་དང༌། བུ་དང་བུ་མོས་ནི། བསྐོར། དབུགས་ནི།<line/>
འཆད༑ ནོར་བགོ་བཤའ་བྱ་ཞེས་ནི། ཟེར། ཀྱི་ཧུད་མ། ཀྱི་ཧུད་ཕ། ཀྱི་ཧུད་པུ་ཞེས་ནི། ཟེར། སྐྲ་ནི། ཞིག་སྟེ། སྦྱིན་པ་དང༌། དཀའ་ཐུབ་དང༌། ཆོས་འབའ་ཞིག་གྲོགས་སུ་གྱུར་པ་ན།<line/>
ཆོས་མ་གཏོགས་པར་སྐྱབས་གཞན་མེད། མགོན་གཞན་མེད། གནས་གཞན་མེད། དཔུང་གཉེན་གཞན་མེད་དོ། །རྒྱལ་པོ་ཆེན་པོ། དེའི་ཚེ་དེའི་དུས་ན་ཆོས་ནི། གླིང་དང༌། གནས་དང༌།<line/>
མགོན་དང༌། རྟེན་པར་འགྱུར་རོ། །རྒྱལ་པོ་ཆེན་པོ། འདི་ལྟ་སྟེ། དཔེར་ན། གྲང་བས་ཉེན་པ་ལ་མེ་དང༌། མེས་རབ་ཏུ་གདུངས་པར་གྱུར་པ་ལ་མེ་གསོད་པ་དང༌། ཚ་བས་ཉེན་པ་ལ་བསིལ་<line/>
བ་དང༌། མགྲོན་པོ་ངལ་བ་ལ་ནི། གྲིབ་མ་དང༌། རླུང་བསིལ་བ་དང༌། སྐོམ་པ་ལ་ཆུ་བསིལ་བ་དང༌། ལམ་དུ་ཞུགས་པ་ལ་བཞོན་པ་དང༌། ཉལ་བ་ལ་མལ་འཇམ་པོ་དང༌། སྐོམ་པ་<line/>
</page>
<page index="12" id="136A">༄༅། །ལ་ཆུ་གྲང་མོ་དང༌། ཤིན་ཏུ་བཀྲེས་པ་ལ་ཟས་བཟང་པོ་དང༌། མྱ་ངན་གྱིས་ནོན་པ་ལ་དབུགས་འབྱིན་པ་དང༌། གདུངས་པ་ལ་སིམ་པར་བྱེད་པ་དང༌། དགོན་པར་<line/>
ལམ་སྟོར་བ་ལ་ལམ་མཚོན་པ་དང༌། ནད་ཀྱིས་བཏབ་པ་ལ་སྨན་པ་དང༌། སྨན་དང༌། ནད་གཡོག་བྱེད་པ་དང༌། ཆུས་ཁྱེར་བ་ལ་གཟིངས་དང༌། འདམ་དུ་བྱིང་བ་ལ་འཇུ་ས་དང༌། རྒལ་<line/>
དཀའ་བ་ལ་ཟམ་པ་དང༌། ཉམ་ང་བ་ལ་འབབ་སྟེགས་དང༌། མུན་ཁུང་ན་སྒྲོན་མེ་དང༌། རྒྱ་མཚོ་ཆེན་པོ་ལ་གྲུ་དང༌། ལྷགས་པས་ཉེན་པ་ལ་རླུང་མེད་པའི་གནས་དང༌། ཡུལ་གཞན་<line/>
དུ་སོང་བ་ལ་ལམ་རྒྱགས་དང༌། དབུལ་པོ་ལ་ནོར་དང༌། བྱེད་པར་འདོད་པ་ལ་གྲོགས་དང༌། གཅད་པར་འདོད་པ་ལ་ལག་ཆ་དང༌། གཞིག་པར་འདོད་པ་ལ་རྡོ་རྗེ་དང༌། གཡུལ་ངོར་<line/>
ཞུགས་པ་ལ་གོ་ཆ་དང༌། འཇིགས་པ་ལ་སྟོབས་དང་ལྡན་པའི་གྲོགས་དང༌། འཐབ་པ་ལ་དཔུང་གཉེན་དང༌། དོག་པ་ལ་གོ་འབྱེད་པ་དང༌། མུ་གེ་ལ་ནོར་དང་ལྡན་པ་དང༌། མགོན་<line/>
དང༌། སྐྱབས་དང༌། གནས་དང༌། རྟེན་དུ་གྱུར་པ་དེ་བཞིན་དུ་རྒྱལ་པོ་ཆེན་པོ། འཆི་བདག་གི་གསལ་ཤིང་གིས་ཟུག་སྟེ། རྒྱགས་པ་དང་ནི། བྲལ། མགོན་ནི། མེད། སྐྱབས་ནི།<line/>
མེད༑ དཔུང་གཉེན་ནི། མེད། གཤིས་ནི། འཇིག། ཚིགས་ནི། འབྱེད་འབྲལ། ཤ་དང་ཁྲག་ནི། བསྐམས། ལུས་ནི། ནད་ཀྱིས་གདུངས། སྐོམ་ནི། སྐོམ། བཞིན་ནི། འགྱུར། རྐང་<line/>
</page>
<page index="13" id="136B">ལག་ནི༑ གཡོབ། ལས་ནི། མི་ནུས། མཐུ་ནི། མེད། ཁ་ཆུ་དང༌། གཅིན་དང༌། ངན་སྐྱུག་གིས་ནི། ལུས་ལ་གོས། མིག་དང༌། རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱི་དབང་<line/>
པོ་དག་ནི། འགགས་ལ། སྐྱིགས་བུ་ནི། འབྱུང༌། སྒྲ་ངར་ངར་པོ་ནི། ཐོན། སྨན་པས་ནི། བོར། སྨན་དང༌། ཁ་ཟས་དང༌། བཟའ་བ་དང༌། ཟས་དང༌། ཐུག་པ་ཐམས་ཅད་ཀྱིས་ནི། གླེས་<line/>
ལ་བོར་ཏེ། འགྲོ་བ་གཞན་དུ་འགྲོ་བར་མལ་གྱི་ཐ་མ་ལ་ནི། ཉལ། ཐོག་མ་མེད་པའི་སྐྱེ་བ་དང༌། རྒ་བ་དང༌། ན་བ་དང༌། འཆི་བའི་འཁོར་བའི་བརྒྱུད་དུ་ནི། ནུབ། སྲོག་ནི། ཅུང་ཟད་ཅིག་<line/>
ལུས༑ གཤིན་རྗེའི་མིས་ནི། འཇིགས་སྐྲག །བྱུར་གྱི་དབང་དུ་ནི། སོང༌། དབུགས་རྒྱུ་བ་ནི། འཆད། ཁ་དང་སྣ་ནི། གདངས། སོ་ནི། གཙིགས། སྦྱིན་པ་སྦྱིན་ནོ། །ཞེས་དེ་སྐད་<line/>
གསོལ་བ་ནི། འདེབས། ལས་ཀྱི་སྲིད་པ་ནས་ཡང་སྲིད་པ་ལ་ནི། འཇུག །གཅིག་པུ་གཉིས་སུ་མེད་ཅིང་གྲོགས་ནི། མེད། འཇིག་རྟེན་འདི་ནི། འདོར། འཇིག་རྟེན་ཕ་རོལ་ཏུ་ནི།<line/>
འགྲོ་།སྐྱས་ཆེན་པོ་ནི། འདེགས། མུན་པ་ཆེན་པོར་ནི། ཞུགས། གཡང་ས་ཆེན་པོར་ནི། ལྷུང༌། ཁྲོད་སྟུག་པོར་ནི། འཇུག། དགོན་པ་ཆེན་པོར་ནི། འགྲོ་།རྒྱ་མཚོ་ཆེན་པོས་ནི། ཁྱེར།<line/>
ལས་ཀྱི་རླུང་གིས་ནི། བདས། ས་ཚུགས་མེད་པའི་ཕྱོགས་སུ་འགྲོ་བ་ན། ཆོས་མ་གཏོགས་པར་མགོན་གཞན་མེད། སྐྱབས་གཞན་མེད། དཔུང་གཉེན་གཞན་མེད་དོ། །རྒྱལ་པོ་<line/>
</page>
<page index="14" id="137A">༄༅། །ཆེན་པོ༑ ཆོས་ནི། དེའི་ཚེ་དེའི་དུས་ན་གླིང་ཆེན་པོ་དང༌། གནས་དང༌། མགོན་དང༌། སྐྱབས་དང༌། དཔུང་གཉེན་དང༌། རྟེན་པར་འགྱུར་རོ། །རྒྱལ་པོ་ཆེན་པོ།<line/>
དེའི་ཚེ་འདི་སྙམ་དུ་སེམས་ཏེ། ཀྱེ་ཧུད་གང་དུ་འགྲོ་བར་འགྱུར། ཕྱོགས་གང་དུ་འགྲོ་བར་འགྱུར། གང་དུ་ཡོངས་སུ་འཛིན་པར་བྱེད་པར་འགྱུར། བདག་གི་མར་ནི། སུ་ཞིག་འགྱུར་<line/>
སྙམ་པ་ལས། དེས་སེམས་ཅན་དམྱལ་བར་སྐྱེ་བར་མཐོང་བར་གྱུར་ན། འདི་ལྟ་སྟེ། མནར་མེད་པ་དང༌། ཚ་བ་དང༌། རབ་ཏུ་ཚ་བ་ལ་སོགས་པའི་སེམས་ཅན་དམྱལ་བ་རྣམས་<line/>
སུ་ལོ་མང་པོ། ལོ་བརྒྱ་ཕྲག་མང་པོ། ལོ་སྟོང་ཕྲག་མང་པོར་སྡུག་བསྔལ་ཆེན་པོ། སྡུག་བསྔལ་མི་བཟད་པ། དྲག་པོ། རྩུབ་པ། ཡིད་དུ་མི་འོང་བའི་ཚོར་བ་མྱོང་སྟེ། ཇི་སྲིད་དུ་<line/>
སེམས་ཅན་དམྱལ་བ་མྱོང་བར་འགྱུར་བའི་སྡིག་པ་མི་དགེ་བའི་ལས་ཀྱང་ཐམས་ཅད་དུ་ཟད་ཅིང་བྱང་བར་མ་གྱུར་བ་དེ་སྲིད་དུ་འཆི་བའི་དུས་བྱེད་པར་མི་འགྱུར་རོ། །དེ་དུད་<line/>
འགྲོའི་སྐྱེ་གནས་སུ་སྐྱེ་བར་མཐོང་བར་གྱུར་ན། འདི་ལྟ་སྟེ། རྒྱ་མཚོ་ཆེན་པོའི་ནང་དུ་ཉ་རློན་དང༌། ཉ་རློན་མིད་ལ་སོགས་པ་སྲོག་ཆགས་གཅིག་གིས་གཅིག་གསོད་པ་དང༌།<line/>
འཚེ་བ་དང༌། དབང་མེད་པར་སྐྱེའོ། །བདག་ཡི་དྭགས་ཀྱི་ནང་དུ་སྐྱེ་བར་མི་འགྱུར་རམ་སྙམ་ན། འདི་ལྟ་སྟེ། ལོ་མང་པོ་དང༌། ལོ་བརྒྱ་ཕྲག་མང་པོ་དང༌། ལོ་སྟོང་ཕྲག་མང་པོར་ཆུའི་<line/>
</page>
<page index="15" id="137B">སྒྲའང་མི་ཐོས་ན། མཐོང་བ་ལྟ་ཅི་སྨོས་པར་འགྱུར་རོ། །རྒྱལ་པོ་ཆེན་པོ། དེ་ལྟ་བས་ན། ཁྱོད་ཀྱིས་མི་རྟག་པར་བལྟ་ཞིང་ཟད་པ་དང་དེངས་པར་བལྟ་བར་བྱ་སྟེ། འཆི་བས་འཇིགས་སྐྲག་<line/>
པར་བྱའོ། །ཆོས་ཀྱིས་རྒྱལ་སྲིད་གྱིས་ཤིག །ཆོས་མ་ཡིན་པས་ནི། མི་བྱའོ། །ཁྱོད་ཆོས་དང་མཐུན་པར་གྱིས་ཤིག །ཆོས་མ་ཡིན་པ་དང་མཐུན་པར་ནི། མི་བྱའོ། །དེ་ཅིའི་ཕྱིར་ཞེ་ན།<line/>
རྒྱལ་པོ་ཆེན་པོ། ཁྱོད་ཀྱི་ལུས་འདི་འདི་ལྟར་ལེགས་པར་ཡོངས་སུ་བསྲུངས། ལེགས་པར་ཡོངས་སུ་བཙས་པའང་འཆི་བའི་དུས་བྱེད་པར་འགྱུར་རོ། །ཡོན་ཏན་ཐམས་ཅད་དང་ལྡན་<line/>
ཞིང་ཤིན་ཏུ་ཡུན་རིང་པོར་བཟའ་བ་དང༌། བཅའ་བ་དང༌། མྱང་བ་དང༌། ངོམས་པར་འགྱུར་བ། བསོད་པ་གཙང་མ་མང་པོས་ཚིམ་པར་བྱས་ཏེ་བསྐྱེད་བསྐྱེད་པའང་ཐ་མའི་མལ་ན་<line/>
འདུག་པའི་ཚེ་སྨན་པས་བོར་ཞིང༌། སྨན་དང༌། ཁ་ཟས་དང༌། བཟའ་བ་དང༌། ཐུག་པས་ཀྱང་གླེས་ལ་བོར་ནས་བཀྲེས་པ་དང༌། སྐོམ་པས་ཉེན་ཅིང་ཡིད་མི་བདེ་བར་འཆི་བའི་དུས་<line/>
བྱེད་པར་འགྱུར་རོ། །རྒྱལ་པོ་ཆེན་པོ། འདི་ལྟར་ཁྱོད་ཀྱིས་ལུས་བཀྲུས་ཤིང་བསྐུས་ཏེ་བདུག་པས་བསྒོས། མེ་ཏོག་གི་དྲི་ཞིམ་པོ་བསྒོས་ཀྱང་གདོན་མི་ཟ་བར་དུས་སུ་རང་བཞིན་<line/>
གྱིས་ལྷན་ཅིག་སྐྱེས་པའི་དྲི་ང་བ་འབྱུང་བར་འགྱུར་རོ། །རྒྱལ་པོ་ཆེན་པོ། འདི་ལྟར་ཡུལ་ཀ་ཤི་ཀའི་རས་དང༌། མོན་དར་དང༌། དུ་གུ་ལའི་རས་དང༌། དར་དང༌། འདབ་མ་དང༌། བལ་<line/>
</page>
<page index="16" id="138A">༄༅། །གོས་དང༌། སོ་རས་ལ་སོགས་པའི་གོས་ཀྱི་བྱེ་བྲག་གིས་གཡོགས་ཀྱང་ཐ་མའི་མལ་ན་འདུག་པའི་ཚེ་སྣུམ་རྣམ་པ་མང་པོ་དང༌། ཆུས་རེག་ཅིང་གོས་དྲི་<line/>
མ་ཅན་གྱོན་ཅིང་འཆི་བའི་དུས་བྱེད་པར་འགྱུར་རོ། །རྒྱལ་པོ་ཆེན་པོ། དེ་ལྟར་ཁྱོད་ཁྱིམ་ན་བུད་མེད་ཀྱི་ནང་ན་འདུག །བཙུན་མོའི་འཁོར་གྱི་ནང་ན་འདུག་སྟེ། བུད་མེད་ཀྱི་ཚོགས་ཀྱིས་<line/>
བསྐོར་ཅིང༌། གར་དང༌། གླུ་དང༌། རོལ་མོའི་སིལ་སྙན་བྱེད། ཕེག་རྔོབ་པ་དང༌། པི་ཝང་དང༌། གླིང་བུ་ལེན། རྔ་བརྡུང་ཞིང་ཡིད་བདེ་བར་རྩེ་དགའ་སྟེ། དགའ་མགུར་སྤྱོད་པའང་འཆི་<line/>
བས་འཇིགས་སྐྲག་ནས་ཤིན་ཏུ་ཡིད་མི་བདེ་ཞིང་འཆི་བའི་དུས་བྱེད་པར་འགྱུར་རོ། །རྒྱལ་པོ་ཆེན་པོ། དེ་ལྟར་ཁྱོད་ཁྱིམ་གྱི་ནང་ན་སྤོས་དྲི་ཞིམ་པོའི་བསྐུ་བས་ནི། བསྐུས། གཏན་<line/>
པ་ནི༑ བཅུག །སྐར་ཁུང་ནི། ལེགས་པར་བཅད། བྱུག་པ་མང་པོས་ནི། བྱུགས། འབྲུ་མར་དྲི་ཞིམ་པོ་དང་ལྡན་པའི་མར་མེ་ནི། འབར། དར་གྱི་ལྔ་ལྡི་མང་པོ་ནི། བྲེས། མེ་ཏོག་<line/>
དྲི་ཞིམ་པོའི་སིལ་མ་མང་པོས་ནི། ཆལ་བར་བཀང༌། པོག་པོར་ནས་ནི། བདུགས། ཁྲིའི་རྩ་བ་གསེར་དང༌། དངུལ་དང༌། བཻ་ཌཱུཪྻ་ལས་ནི། བྱས། པ་ཏི་ཀ་དང༌། དྲིའུ་རྔོག་གི་<line/>
སྟན་དང༌། སྟན་ནང་ཚངས་ཅན་དང༌། ཟ་འོག་གི་སྟན་དང༌། ཡུལ་ཀ་ལིངྐ་པའི་སྟན་དང༌། སྟེང་དུ་གདིང་བ་དང༌། དེའི་སྟེང་དུ་གདིང་བས་ནི། བཀབ། གཡས་གཡོན་དུ་དར་དམར་<line/>
</page>
<page index="17" id="138B">པོའི་སྔས་ནི་བཞག་པའི་ཁྲི་ལ་ཉལ་བའང་བྱ་རོག་དང༌། བྱ་རྒོད་དང༌། ཝ་དང༌། རོ་དང༌། ཤ་དང༌། རུས་པ་དང༌། སྐྲ་དང༌། ཁྲག་དང༌། ཞག་དང༌། ཆུ་སེར་དང༌། རང་གི་གནས་མཆོག་ཏུ་<line/>
འཇིགས་སུ་རུང་བའི་དུར་ས་ཆེན་པོར་བོར་ནས་ལུས་གཡོ་བ་མེད་ཅིང་ས་ལ་ཉལ་དུ་གདོན་མི་ཟའོ། །རྒྱལ་པོ་ཆེན་པོ། འདི་ལྟར་ཡང་ཁྱོད་གླང་པོ་ཆེའི་བྱ་ལ་ཁའམ། རྟའི་རྒྱབ་བམ།<line/>
ཤིང་རྟ་ལ་ཞོན་ཏེ། དུང་དང༌། རྔ་དང༌། རྫ་རྔ་དང༌། འཁར་རྔ་དང༌། རོལ་མོ་སིལ་སྙན་གྱི་བྱེ་བྲག་ལེན་པ་དང༌། གདུགས་དང༌། རྒྱལ་མཚན་དང༌། བ་དན་དང༌། རྣམ་པར་རྒྱལ་བའི་བ་<line/>
དན་ནི༑ བསྒྲེང༌། བསིལ་ཡབ་ནོར་བུའི་ཡུ་བཅན་དང༌། རྔ་ཡབ་དང༌། ཤིང་རྟ་ལ་ལས་བྱས་པ་ནི། གཡོབ་ཅིང༌། གླང་པོ་ཆེ་དང༌། རྟ་པ་དང༌། དཔུང་བུ་ཆུང་ངུ་མ་ནི། ཕྱི་བཞིན་འབྲང༌། རྒྱལ་<line/>
བུ་དང༌། བྲམ་ཟེས་བསླབ་པ་ཕོག་པའི་བློན་པོ་དང༌། མདུན་ན་འདོན་དང༌། སྐྱེ་བོ་ཐལ་མོ་སྦྱར་བ་བརྒྱ་སྟོང་དུ་མས་ནི། ཕྱག་བྱ་ཞིང་རྒྱལ་བར་སྦྱོན་ཅིག །རྒྱལ་བར་སྦྱོན་ཅིག །ཅེས་སྙན་<line/>
པར་བརྗོད་དེ་ཕྱིར་འབྱུང་བའང་རིང་པོ་མི་ཐོགས་པར་གཡོ་བ་མེད་ཅིང་མལ་དུ་ཤི་ནས་མི་བཞིས་བཏེག་སྟེ་ཕ་དང༌། མ་དང༌། ཕུ་ནུ་དང༌། སྲིང་མོ་དང༌། ཆུང་མ་དང༌། བུ་ཕོ་དང༌། བུ་མོ་<line/>
དང༌། བྲན་ཕོ་དང༌། བྲན་མོ་དང༌། ལས་བྱེད་པ་དང༌། ཞོ་ཤས་འཚོ་བ་དང༌། ཚལ་ཟ་དང༌། བློན་པོ་དང༌། གྲོང་ཁྱེར་བའི་སྐྱེ་བོ་དག་མྱ་ངན་གྱི་དབང་དུ་སོང་སྟེ་ལག་པ་བཏེགས་ནས་བྲང་<line/>
</page>
<page index="18" id="139A">༄༅། །བརྡུང་ཞིང་མཆོག་ཏུ་སྙིང་རྗེ་བར་ཀྱི་ཧུད་བུ། ཀྱི་ཧུད་མགོན་པོ། ཀྱི་ཧུད་ཕ། ཀྱི་ཧུད་ཇོ་བོ་ཞེས་ངུ་ཞིང་ཞབས་འབྲིང་བ་དང༌། གྲོང་ཁྱེར་བའི་སྐྱེ་བོ་དག་གིས་འཇིགས་<line/>
པ་དང་བཅས་པར་མཐོང་སྟེ། གྲོང་ཁྱེར་གྱི་ལྷོ་ཕྱོགས་ཀྱི་སྒོར་ཕྱུང་ནས་སའི་འོག་ཏུ་བཅུག་གམ། འབྲོག་དགོན་པར་སའི་འོག་ཏུ་བཅུག་ཀྱང་རུང༌། བྱ་རོག་དང༌། བྱ་རྒོད་དང༌། ཝ་<line/>
ལ་སོགས་པས་ཟོས་ཤིང་རུས་པ་དེ་དག་མེས་བསྲེགས་སམ། ཆུར་བསྐྱུར་རམ། སའི་འོག་ཏུ་བཅུག་ཀྱང་རླུང་དང༌། ཉི་མ་དང༌། ཆར་པས་ཕྱེ་མར་བྱས་ཏེ་ཕྱོགས་ཕྱོགས་<line/>
སུ་འཐོར་ཞིང༌། དེ་ཉིད་དུ་རུལ་བར་འགྱུར་རོ། །རྒྱལ་པོ་ཆེན་པོ། དེ་ལྟར་སེམས་ཅན་ཐམས་ཅད་ཀྱི་ལུས་ཀྱང་འདི་བཞིན་དུ་འགྱུར་རོ། །རྒྱལ་པོ་ཆེན་པོ། འདུ་བྱེད་ཐམས་ཅད་ནི།<line/>
དེ་ལྟར་མི་རྟག་པ། དེ་ལྟར་མི་བརྟན་པ། དེ་ལྟར་ཡིད་བརྟན་དུ་མི་རུང་བ། དེ་ལྟར་འགྱུར་བའི་ཆོས་ཅན་ཏེ། ཡུན་ཐུང་བ། མི་གནས་པ། གཡོ་བ། འགུལ་བ། སྐད་ཅིག་པ། མཐར་སྡིག་པ། ཟད་<line/>
པ་དང༌། དེངས་པའི་སྒོ། མཐར་འགྱེས་པ། འཇིགས་པ་དང་བཅས་པ། གནོད་པ་དང་བཅས་པ། མྱ་ངན་དང་འཁྲུག་པ་མང་བ། འདྲུལ་བ། འབྲུལ་བ། འཆད་པ། འབྱེ་བ། འཐོར་བ།<line/>
རྣམ་པར་འཇིག་པའི་ཆོས་ཅན་ནོ། །རྒྱལ་པོ་ཆེན་པོ། དེ་ལྟ་བས་ན། མི་རྟག་པར་བལྟ་ཞིང་ཟད་པ་དང༌། དེངས་པའི་སྒོར་བལྟ་བར་བྱ་སྟེ། འདོད་ཆགས་ཀྱིས་མ་ཆགས་པ་དང༌།<line/>
</page>
<page index="19" id="139B">ཞེ་སྡང་གིས་མི་སྡང་པ་དང༌། གཏི་མུག་གིས་མ་རྨོངས་པ་དང༌། རྒྱལ་སྲིད་ཀྱི་དབང་ཕྱུག་གི་བདེ་བ་ལ་མ་ཆགས་པ་དང༌། འདོད་པའི་བདེ་བ་དང༌། འདོད་པའི་ལོངས་སྤྱོད་ཀྱི་བདེ་བ་ལ་མ་<line/>
ཆགས་པ་དང༌། མི་རྟག་པར་ལྟ་བ་དང༌། བག་ཡོད་པ་དང༌། མ་ཆགས་པ་དང༌། མི་བརྐམ་པ་དང༌། མ་ཞེན་པ་དང༌། མ་མྱོས་པ་དང༌། སྲོག་སྙེམས་པ་མེད་པར་འཆི་བས་འཇིགས་སྐྲག་<line/>
པར་བྱའོ། །ཆོས་ཁོ་ནས་རྒྱལ་སྲིད་གྱིས་ཤིག། ཆོས་མ་ཡིན་པས་ནི། མི་བྱའོ། །ཁྱོད་ཆོས་དང་མཐུན་པར་གྱིས་ཤིག། ཆོས་མ་ཡིན་པ་དང་མཐུན་པར་ནི། མི་བྱའོ། །དེ་ཅིའི་ཕྱིར་ཞེ་ན།<line/>
རྒྱལ་པོ་ཆེན་པོ། འདོད་པའི་རྙེད་པ་དང༌། རབ་ཏུ་རྙེད་པ་དང༌། གསོག་པ་དང༌། ཀུན་ཏུ་གསོག་པ་དང༌། སྟེན་པས་འདོད་པ་དག་གིས་ངོམས་པར་ང་མི་སྨྲ་སྟེ། གང་དག་འཕགས་པའི་<line/>
ཤེས་རབ་ཀྱིས་ངོམས་པར་འགྱུར་བ་དེ་དག་ནི། ངོམས་སོ། །རྒྱལ་པོ་ཆེན་པོ། འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད་རྣམས། འདུ་བྱེད་ཀྱི་རྐྱེན་གྱིས་རྣམ་པར་ཤེས་པ། རྣམ་པར་<line/>
ཤེས་པའི་རྐྱེན་གྱིས་མིང་དང་གཟུགས། མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག །སྐྱེ་མཆེད་དྲུག་གི་རྐྱེན་གྱིས་རེག་པ། རེག་པའི་རྐྱེན་གྱིས་ཚོར་བ། ཚོར་བའི་རྐྱེན་གྱིས་སྲེད་པ།<line/>
སྲེད་པའི་རྐྱེན་གྱིས་ལེན་པ། ལེན་པའི་རྐྱེན་གྱིས་སྲིད་པ། སྲིད་པའི་རྐྱེན་གྱིས་སྐྱེ་བ། སྐྱེ་བའི་རྐྱེན་གྱིས་རྒ་ཤི་དང༌། མྱ་ངན་དང༌། སྨྲེ་སྔགས་འདོན་པ་དང༌། སྡུག་བསྔལ་བ་དང༌། ཡིད་<line/>
</page>
<page index="20" id="140A">༄༅། །མི་བདེ་བ་དང༌། འཁྲུག་པ་རྣམས་འབྱུང་བར་འགྱུར་ཏེ། དེ་ལྟར་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་པ་འདིའང་འབྱུང་བར་འགྱུར་རོ། །དེ་ལ་མ་རིག་<line/>
པ་འགགས་པས་འདུ་བྱེད་འགག །འདུ་བྱེད་འགགས་པས་རྣམ་པར་ཤེས་པ་འགག །རྣམ་པར་ཤེས་པ་འགགས་པས་མིང་དང་གཟུགས་འགག །མིང་དང་གཟུགས་འགགས་<line/>
པས་སྐྱེ་མཆེད་དྲུག་འགག །སྐྱེ་མཆེད་དྲུག་འགགས་པས་རེག་པ་འགག །རེག་པ་འགགས་པས་ཚོར་བ་འགག །ཚོར་བ་འགགས་པས་སྲེད་པ་འགག །སྲེད་པ་འགགས་པས་<line/>
ལེན་པ་འགག །ལེན་པ་འགགས་པས་སྲིད་པ་འགག །སྲིད་པ་འགགས་པས་སྐྱེ་བ་འགག །སྐྱེ་བ་འགགས་པས་རྒ་ཤི་དང༌། མྱ་ངན་དང༌། སྨྲེ་སྔགས་འདོན་པ་དང༌། སྡུག་བསྔལ་<line/>
བ་དང༌། ཡིད་མི་བདེ་བ་དང༌། འཁྲུག་པ་རྣམས་འགག་པར་འགྱུར་ཏེ། དེ་ལྟར་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་པོ་འདིའང་འགག་པར་འགྱུར་རོ། །རྒྱལ་པོ་ཆེན་པོ། དེ་<line/>
ལྟ་བས་ན། འདོད་ཆགས་ཀྱིས་མ་ཆགས་པ་དང༌། ཞེ་སྡང་གིས་མི་སྡང་བ་དང༌། གཏི་མུག་གིས་མི་རྨོངས་པ་དང༌། རྒྱལ་སྲིད་ཀྱི་དབང་ཕྱུག་དང༌། དབང་གི་དྲེགས་པ་མེད་པར་ཆོས་<line/>
ཁོ་ནས་རྒྱལ་སྲིད་གྱིས་ཤིག །ཆོས་མ་ཡིན་པས་ནི། མི་བྱའོ། །ཁྱོད་ཆོས་དང་མཐུན་པར་གྱིས་ཤིག །ཆོས་མ་ཡིན་པ་དང་མཐུན་པར་ནི། མི་བྱའོ། །དེ་ཅིའི་ཕྱིར་ཞེ་ན། རྒྱལ་པོ་ཆེན་<line/>
</page>
<page index="21" id="140B">པོ༑ འདོད་པ་རྣམས་ཀྱི་རྙེད་པ་དང༌། རབ་ཏུ་རྙེད་པ་དང༌། ངོམས་པར་མི་འགྱུར་བའི་བར་དུ་ང་སྨྲ་སྟེ། རབ་ཏུ་ངོམས་པར་མི་འགྱུར་རོ། །ཞེས་ང་སྨྲའོ། །གང་དག་འཕགས་པའི་ཤེས་རབ་ཀྱིས་<line/>
ངོམས་པར་གྱུར་པ་དེ་དག་ནི། ངོམས་སོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །མི་ཉིད་འདི་ནི་འགྲོ་བར་འགྱུར། །འཆི་བདག་རབ་ཏུ་མི་བཟང་<line/>
འོང༌། །ཁྱོད་ཀྱི་ཚེ་འདི་མི་བརྟན་གྱི། །རྒྱལ་པོ་བག་མེད་མ་བྱེད་ཅིག །ནོར་ནི་གཏང་གི་ལུས་ནི་བསྲུང་བར་བྱ། །ཡན་ལག་གཏང་གི་སྲོག་ནི་བསྲུང་བར་བྱ། །ནོར་དང་ཡན་ལག་རྣམས་དང་དེ་<line/>
བཞིན་སྲོག །ཐམས་ཅད་གཏང་གི་འདིར་ནི་ཆོས་བསྲུང་ངོ༌། །ཆོས་སྤྱོད་པ་ནི་ཆོས་ལ་སྲུང་བར་བྱེད། །དཔེར་ན་དབྱར་དུས་གདུགས་ཆེན་སྲུང་བ་བཞིན། །ཆོས་སྤྱོད་པ་ཡི་ཕན་ཡོན་འདི་ཡིན་<line/>
ཏེ༑ ༑ཆོས་སྤྱོད་པ་ནི་ངན་འགྲོར་མི་འགྲོའོ། །ཆོས་མ་ཡིན་པ་སྤྱོད་ཅིང་བག་མེད་པ། །འདི་ནས་ཤི་འཕོས་ངན་འགྲོ་མི་བཟད་འགྲོ་།གང་དུ་གནས་ན་འཆི་བས་མི་ཚུགས་པའི། །ས་ཕྱོགས་དེ་<line/>
ནི་ཡོད་པ་མ་ཡིན་ཏེ། །བར་སྣང་མ་ཡིན་རྒྱ་མཚོའི་ནང་མ་ཡིན། །རི་ཡི་ཕུག་ཏུ་ཞུགས་ཀྱང་མི་ཕན་ནོ། །འཆི་བས་འཇིགས་པ་ཆེན་པོ་དེ་དག་ནི། །ཕུང་པོ་འཇིག་ཅིང་སྲོག་འགག་ཤེས་<line/>
གྱིས་ལ༑ ༑འཆི་མེད་ཐོབ་པར་ཁྱོད་ནི་མོས་པར་གྱིས། །མྱ་ངན་འདས་ཐོབ་ཕྱིན་ཆད་འཆི་མི་འགྱུར། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་ཡུལ་ཀོ་ས་ལའི་རྒྱལ་པོ་གསལ་<line/>
</page>
<page index="22" id="141A">༄༅། །རྒྱལ་དང༌། སྲོག་ཆགས་བརྒྱད་ཁྲི་བཞི་སྟོང་པོ་དེ་དག་དང༌། ལྷ་དང༌། མི་དང༌། ལྷ་མ་ཡིན་དང༌། ནམ་མཁའ་ལྡིང་དང༌། དྲི་ཟར་བཅས་པའི་འཇིག་རྟེན་ཡི་རང་<line/>
སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་རྒྱལ་པོ་ལ་གདམས་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།རྒྱ་གར་<line/>
གྱི་མཁན་པོ་ཛི་ན་མི་ཏྲ་དང༌། ཤཱི་ལེནྡྲ་བོ་དྷི་དང༌། ཞུ་ཆེན་གྱི་ལོ་ཙཱ་བ་བནྡྷེ་ཡེ་ཤེས་སྡེས་བསྒྱུར་ཅིང་ཞུས་ཏེ། སྐད་གསར་ཅད་ཀྱིས་ཀྱང་བཅོས་ནས་གཏན་ལ་ཕབ་པ། <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
