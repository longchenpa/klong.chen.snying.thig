<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="72" index="14"/>
<offset page="493" line="24" col="6"/>
<range start="1" end="9"/>
<title>འཕགས་པ་མཚན་མོ་བཟང་པོ་ཞེས་བྱ་བའི་མདོ། </title>
<section>མདོ་སྡེ། </section>
<volume>ལ</volume>
<status asof="31Jan2012">not checked</status>
</info>
<pageset>
<page index="1" id="248A">།།རྒྱ་གར་སྐད་དུ། ཨཱཪྻ་བྷ་དྲ་ཀ་རཱ་ཏཱི་ནཱ་མ་སཱུ་ཏྲ། བོད་སྐད་དུ། འཕགས་པ་མཚན་མོ་བཟང་པོ་ཞེས་བྱ་<line/>
</page>
<page index="2" id="248B">བའི་མདོ། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་<line/>
ཁབ་ན་འོད་མའི་ཚལ་བྱ་ཀ་ལན་ད་ཀ་གནས་པ་ན་བཞུགས་ཏེ། དེའི་ཚེ་དགེ་སློང་ཞིག་རྒྱལ་པོའི་ཁབ་ཀྱི་ཆུ་ཏ་བོ་ཏའི་འགྲམ་ན་འདུག་གོ །དེ་ནས་ལྷ་ཁ་དོག་མཆོག་<line/>
དང་ལྡན་པ་ཞིག་ནམ་སྲོས་ནས་དགེ་སློང་དེ་ག་ལ་བ་དེར་སོང་སྟེ་ཕྱིན་ནས། ཆུ་ཏ་བོ་ཏའི་འགྲམ་ཐམས་ཅད་སྣང་བ་རྒྱ་ཆེན་པོས་ཁྱབ་པར་སྣང་བར་བྱས་ཏེ། དགེ་སློང་<line/>
དེ་ལ་འདི་སྐད་ཅེས་སྨྲས་སོ། །དགེ་སློང་ཁྱོད་ཀྱིས་མཚན་མོ་བཟང་པོའི་མདོ་སྡེ་ཤེས་སམ། དེས་འདི་སྐད་ཅེས་སྨྲས་སོ། །ལྷ༑ བདག་གིས་ནི་མཚན་མོ་བཟང་པོའི་<line/>
མདོ་སྡེ་མ་འཚལ་ན། ལྷ་ཁྱོད་ཀྱིས་མཚན་མོ་བཟང་པོའི་མདོ་སྡེ་མཁྱེན་ཏམ། མི་མཁྱེན། དེས་འདི་སྐད་ཅེས་སྨྲས་སོ། །དགེ་སློང༌། བདག་གིས་ཀྱང་མཚན་མོ་བཟང་<line/>
པོའི་མདོ་སྡེ་མི་ཤེས་སོ། །ལྷ༑ འོ་ན་མཚན་མོ་བཟང་པོའི་མདོ་སྡེ་འཚལ་བ་ད་ལྟར་སུ་མཆིས། དེས་དི་སྐད་ཅེས་སྨྲས་སོ། །རྒྱལ་པོའི་ཁབ་ཀྱི་འོད་མའི་ཚལ་<line/>
བྱ་ཀ་ལན་ད་ཀ་གནས་པ་འདི་ན་བཅོམ་ལྡན་འདས་བཞུགས་ཀྱི། ཁྱོད་བཅོམ་ལྡན་འདས་ཀྱི་ཐད་དུ་སོང་ལ་ཞུས་ཏེ། བཅོམ་ལྡན་འདས་ཀྱིས་དེ་ཁྱོད་ལ་ཇི་ལྟར་ལུང་<line/>
</page>
<page index="3" id="249A">༄༅། །བསྟན་པ་དེ་བཞིན་དུ་གཟུང་ལ་བརྩོན་པར་གྱིས་ཤིག་ཅེས་སྨྲས་ནས། ལྷ་དེ་དེ་ཉིད་དུ་མི་སྣང་བར་གྱུར་ཏོ། །དེ་ནས་དགེ་སློང་དེ་ནང་པར་<line/>
ལངས་ནས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བཙལ་ཏེ་ཕྱོགས་གཅིག་ཏུ་འདུག་གོ །ཕྱོགས་གཅིག་<line/>
ཏུ་འདུག་ནས་དགེ་སློང་དེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ། མདང་དགུང་རྨོངས་ནས་བདག་གི་དེར་ལྷ་ཁ་དོག་མཆོག་དང་ལྡན་པ་ཞིག་<line/>
བདག་ག་ལ་བ་དེར་མཆིས་ཏེ། ཆབ་ཏུ་བོ་ཏའི་འགྲམ་ཐམས་ཅད་སྣང་བ་ཆེན་པོས་ཁྱབ་པར་སྣང་བར་བགྱིས་ནས་བདག་ལ་འདི་སྐད་མཆིའོ། །དགེ་སློང་ཁྱོད་ཀྱིས་མཚན་<line/>
མོ་བཟང་པོའི་མདོ་སྡེ་ཤེས་སམ། བདག་གིས་དེ་ལ་འདི་སྐད་ཅེས་བགྱིས་སོ། །ལྷ༑ བདག་གིས་ནི་མཚན་མོ་བཟང་པོའི་མདོ་སྡེ་མ་འཚལ་ན། ལྷ་ཁྱོད་ཀྱིས་ལྷ་<line/>
མཚན་མོ་བཟང་པོའི་མདོ་སྡེ་མཁྱེན་ཏམ། མི་མཁྱེན། དེ་འདི་སྐད་ཅེས་མཆིའོ། །དགེ་སློང༌། བདག་གིས་ཀྱང་མཚན་མོ་བཟང་པོའི་མདོ་སྡེ་མི་ཤེས་སོ། ༑ལྷ༑ འོ་<line/>
ན་མཚན་མོ་བཟང་པོའི་མདོ་སྡེ་འཚལ་བ་ད་ལྟར་སུ་མཆིས། དེ་འདི་སྐད་ཅེས་མཆིའོ། །རྒྱལ་པོའི་ཁྱབ་ཀྱི་འོད་མའི་ཚལ་བྱ་ཀ་ལན་ད་ཀ་གནས་པ་ན་བཅོམ་<line/>
</page>
<page index="4" id="249B">ལྡན་འདས་བཞུགས་ཀྱི། ཁྱོད་བཅོམ་ལྡན་འདས་ཀྱི་ཐད་དུ་སོང་ལ་ཞུས་ཏེ། བཅོམ་ལྡན་འདས་ཀྱིས་དེ་ཁྱོད་ལ་ཇི་ལྟར་ལུང་བསྟན་པ་དེ་བཞིན་དུ་གཟུང་ལ་བརྩོན་པར་<line/>
གྱིས་ཤིག་ཅེས་སྨྲས་ནས། ལྷ་དེ་དེ་ཉིད་དུ་མི་སྣང་བར་གྱུར་ཏོ། །བཙུན་པ། བཅོམ་ལྡན་འདས་དེའི་སླད་དུ་བདག་འདིའི་དོན་ཡོངས་སུ་ཞུའོ། །བཅོམ་ལྡན་འདས་<line/>
ཀྱིས་བཀའ་སྩལ་པ། དགེ་སློང་ཁྱོད་ཀྱིས་ལྷ་དེ་ཤེས་སམ། དགེ་སློང་དེས་གསོལ་པ། བཙུན་པ། བདག་གིས་ལྷ་དེ་མ་འཚལ་ཏོ། །བཅོམ་ལྡན་འདས་ཀྱིས་<line/>
བཀའ་སྩལ་པ། ལྷའི་བུ་དེ་ནི་སུམ་ཅུ་རྩ་གསུམ་གྱི་ལྷ་རྣམས་ཀྱི་སྡེ་དཔོན་ཏེ། ཙནྡན་ཞེས་བྱའོ། །དགེ་སློང་དེས་གསོལ་པ། བཙུན་པ། བདག་མཚན་མོ་བཟང་<line/>
པོའི་མདོ་སྡེ་ཐོས་པར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་ཁྱེད་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང༌། ངས་ཁྱོད་ལ་<line/>
བཤད་པར་བྱའོ། །དགེ་སློང༌། ཆོས་གསུམ་དང་ལྡན་ན། དགེ་སློང༌། མཚན་མོ་བཟང་པོའི་མདོ་སྡེ་ལ་གནས་པ་ཞེས་བྱའོ། །གསུམ་གང་ཞེ་ན། འདི་ལྟ་སྟེ། འདས་<line/>
པ་ལ་རྗེས་སུ་ཕྲད་པར་མི་བྱེད་པ་དང༌། མའོངས་པ་ལ་རེ་བ་མེད་པ་དང༌། ད་ལྟར་བྱུང་བའི་ཆོས་རྣམས་ཀྱིས་མི་འཕྲོགས་པར་གནས་པའི་ཆོས་ཅན་ཏེ། ཆོས་གསུམ་<line/>
</page>
<page index="5" id="250A">༄༅། །པོ་དེ་དག་དང་ལྡན་ན། དགེ་སློང༌། མཚན་མོ་བཟང་པོའི་མདོ་སྡེ་ལ་གནས་པར་ཞེས་བྱའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་<line/>
ཏེ༑ བདེ་བར་གཤེགས་པས་དེ་སྐད་གསུངས་ནས། སྟོན་པས་གཞན་ཡང་འདི་སྐད་གསུང་ངོ༌། །འདས་ལ་རྗེས་སུ་ཕྲད་མི་བྱེད། །མ་འོངས་པ་ལ་རེ་བ་མེད། །<line/>
འདས་པ་གང་ཡིན་དེ་འགགས་ཏེ། །མ་འོངས་དེ་ནི་མ་ཕྱིན་པའོ། །གང་དག་ད་ལྟར་བྱུང་བའི་ཆོས། །དེ་དང་དེ་ལ་རབ་བལྟས་ནས། །རྣམ་པར་རྟོག་པས་མི་འཕྲོགས་<line/>
པར༑ ༑དེ་དག་ཐམས་ཅད་ཁྱོང་དུ་ཆུད། །སང་ཙམ་ཤི་ཡང་སུ་ཤེས་ཀྱི། །དེ་རིང་ཉིད་དུ་བརྟུན་ཏེ་བྱ། །འཆི་བདག་སྡེ་ཆེན་དེ་དང་ནི། །བདག་ཏུ་བཤེས་པ་མ་ཡིན་<line/>
ནོ༑ ༑སེམས་ཅན་ཀུན་དང་སྲོག་ཆགས་ཀུན། །འབྱུང་པོ་ཀུན་དང་ཐམས་ཅད་ཀྱང༌། །བདེ་བ་འབའ་ཞིག་གྲུབ་གྱུར་ཏེ། །ཐམས་ཅད་ཉོན་མོངས་མེད་པར་ཤོག །<line/>
ཐམས་ཅད་བཟང་པོ་མཐོང་གྱུར་ཏེ། །གང་ཡང་སྡིག་པར་མ་གྱུར་ཅིག །དེ་ལྟར་གནས་ཤིང་རབ་བརྩོན་ལ། །ཉིན་མཚན་སྙོམས་ལས་མེད་པས་ན། །དེ་ཕྱིར་མཚན་<line/>
མོ་བཟང་པོ་ཡི། །མདོ་སྡེ་ཐུབ་པས་རྟག་ཏུ་གསུངས། །དེ་ནས་བཅོམ་ལྡན་འདས་ཀྱིས་སེམས་ཅན་ཐམས་ཅད་རྗེས་སུ་གཟུང་བའི་ཕྱིར་མཚན་མོ་བཟང་པོའོ་<line/>
</page>
<page index="6" id="250B">མདོ་འདི་བཤད་ནས་འགྲོ་ལྡིང་བའི་གསང་སྔགས་ཀྱི་གཞི་འདི་དག་གསུངས་སོ། །ཏདྱ་ཐཱ། བྷི་ནི་བྷ་ར་དི། བི་རི་ནི། བི་རི་ནི། བུདྡྷ་མ་ཧར་ཏཱན་དྷེ། མ་ནི་ནི་མི་ན་ནི།<line/>
ནི་ནི་ནི་ནི། ཏི་ཏི་ཏི་ཏི་ཏི། བྷི་ར་ཏི། གཽ་རི། གནྡྷ་རི། ཙཎྜ་ལི། མ་ཏང་གི །པུ་ཀ་སི། བྲམྷ་ནི། དྲ་མི་ཌི། དྲ་མི་ཌི། ཤཱ་བྷ་དི། ས་དཱ་ལམྦྷེ། ཧི་ནཱ་མ་ཏྱ་མ་ཨུད་ཏ་ར་<line/>
ནི༑ མ་ཧོ་ལ་ན། ད་ལ་བྷ་ནེ། ད་ལཱ་བྷ་དྲེ། མཧཱ་ད་ལཱ་ནི། ཙ་ལཱ་ནི། ཨུ་ཤེ་ཙཀྲ་བྷ་ཀི། མཧཱ་ཙཀྲ་བྷ་ཀི། ཤ་བ་རི། ཤ་བ་རི། མཧཱ་ཤ་བ་རི། བྷུ་ཙིད་གི་ནི། བྷུ་ཙིད་<line/>
རིང་གི་ནི། ནི་མི་ནི་མིང་གི་ནི། ནི་མིན་དྷ་རི་བྷུ་ཏ་ནི་སྭཱཧཱ། ཏདྱ་ཐཱ། ཨེ་ཏུ་ཏུ་ཏུ། ན་ཏུ་མིརྣི། ཀེརྣི་ཨིང་ཀུ། སུད་ཏ་རི་ཙ་ལ། ནར་ཏ། ནར་མ་ལུ་ལུ། ག་ལུ་<line/>
ལུ༑ ཨ་པ་ཏྲ་ནོ་ནི། ཤོ་ཀ་ནིར། བྷ་ར་དྷ་ས་ལེ། ཏ་ར་ཀྲེ་ཏ་རེ་དྷཱ་ཏུ། ནོད་ཏུ། ཏ་ལ་ལཱ་ལུ། བ་ཏ་བྷ་ཏི། ཡ་བྷ་ཏི་ཡེ་སྭཱཧཱ། ཏྡྱ་ཐཱ། ཨེ་ར་ཀཱ་ཏེ། ན་<line/>
ར་ཀཱ་ཏེ། བཾ་སུ་ཀ །བ་ཡཻ་ཡེ། ཀ་པོ་ཏ་ཀ་པ་ཡཻ་ཡེ་ཏ་བྷོ་ཏ་ཞེ་སྭཱཧཱ། དགེ་སློང༌། རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་གིས་སེམས་ཅན་ཐམས་<line/>
ཅད་རྗེས་སུ་གཟུང་བའི་ཕྱིར་མཚན་མོ་བཟང་པོའི་མདོ་སྡེ་འདིའི་དོན་དང༌། ཚིགས་དང༌། ཚིགས་སུ་བཅད་པ་དང༌། འགྲོ་ལྡིང་བའི་སྔགས་ཀྱི་གཞི་འཆང་ངམ། འཛིན་ཏམ།<line/>
</page>
<page index="7" id="251A">༄༅། །ཀློག་གམ། ཡིད་ལ་བྱེད་དམ། ཀུན་ཆུབ་པར་བྱེད་དམ། གཞན་དག་ལའང་རྒྱ་ཆེར་ཡང་དག་པར་སྟོན་ན། དེའི་ལུས་ལ་མེས་མི་ཚུགས་པར་འགྱུར། དུག་<line/>
གིས་མི་ཚུགས་པ་ཡིན། རྒྱལ་པོའི་ཆད་པས་མ་ཡིན། རྐུན་པོའི་ཆད་པས་མ་ཡིན་ཏེ། དུས་མ་ཡིན་པར་འཆི་བའི་དུས་བྱེད་པར་ཡང་མི་འགྱུར་ཞིང་ངེས་པར་མྱ་ངན་ལས་འདས་<line/>
པར་ཉེ་བར་འགྲོ་བར་འགྱུར་རོ། །གང་དང་གང་དུ་སྐྱེས་པར་ཡང༌། མཚན་མོ་བཟང་པོའི་མདོ་བཀླག་ན། །སྐྱེ་བ་དྲན་དང་དགྲ་བཅོམ་དང༌། །དབང་ཕྱུག་ཏུ་ཡང་ངེས་པར་འགྱུར། །<line/>
ལན་གཅིག་གིས་ནི་གནས་ཀུན་ཏུ། །དུས་མིན་འཆི་དང་བར་མ་དོར། །བདག་གིས་བདག་ལ་མི་སྦྱོར་བར། །དུས་མིན་འཆི་དང་ཆོས་མ་ཡིན། །སེམས་ཅན་ཐམས་ཅད་སྲུང་<line/>
ཞིང་སེལ། །ནད་དང་མྱ་ངན་འཇིགས་སྐྱེ་དང༌། །རྨི་ལམ་མི་ཤིས་མྱ་ངམ་དུ། །བརྗོད་ན་དཔལ་དུ་བྱེད་པ་འགྱུར། །གང་གིས་བྲིས་ཏེ་སྐྱེས་པ་དང༌། །བུད་མེད་ལུས་ལ་བཏགས་<line/>
ན་ནི༑ ༑སྐལ་པ་བཟར་དང་གཟི་བརྗིད་དང༌། །དེ་ཡི་དཔལ་ཡང་སྐྱེ་བར་འགྱུར། །ལུས་དང་ངག་དང་ཡིད་ཀྱིས་སུ། །མི་དགེ་ཅུང་ཟད་གང་བྱས་པ། །དེ་དག་ཐམས་ཅད་བཟང་པོའི་<line/>
མདོས། །དུས་མ་ཡིན་པར་འཆི་ལས་སྐྱོབ། །རྒྱལ་པོ་ཆུ་དང་མེ་དང་གློག །ཆོམ་པོ་ནད་དང་དགྲ་དག་དང༌། །གཡུལ་སྤྲོད་པ་དང་འཐབ་པ་ཡང༌། །བཟང་པོ་དྲན་ན་སྐྱོབ་པར་<line/>
</page>
<page index="8" id="251B">བྱེད༑ ༑རིག་པ་བཟང་པོ་འདི་དང་ནི། །གསང་སྔགས་འདི་དག་རྟག་བརྗོད་ན། །མི་དག་མི་ཞུམ་དུས་ཀུན་ཏུ། །དེ་བས་འདི་ནི་ཡིད་ཀྱིས་བརྗོད། །འདས་པ་དང༌། མ་བྱོན་པ་དང༌། ད་<line/>
ལྟར་བྱུང་བའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ལ་ཕྱག་འཚལ་ལོ། །ཕྱག་འཚལ་ནས་རིག་སྔགས་འདི་དག་བརྗོད་པར་བྱ་སྟེ།<line/>
རིག་སྔགས་འདིས་བདག་འབྱོར་པར་གྱུར་ཅིག །ཏདྱ་ཐཱ། ནི་མི་ནི་མི་ན་དྷ་ར། ཏི་མི་ཏི་མིང་ག་ལི། ཏྲཻ་ལོ་ཀ་ཨ་བ་ལོ་ཀ་ནི། ཏྲ་ཤུ་ལ་དྷ་ར་ཎི། ཨ་ཀུ་པ་ནི། ཀྲྀ་མཱི་ཀྲི་ཏི། ཀི་ལི་ཀི་ལི།<line/>
ཀུད་ཏོ་ཀུད་ཏོ། །ཀུད་ཏོ་ཀུད་སི། ཀུརྟི་ཀུ་པི་ཏི། བདག་དང༌། སེམས་ཅན་ཐམས་ཅད་ལག་ན་རྡོ་རྗེ་དང་ལྷན་ཅིག་ཏུ་འཇིགས་པ་ཐམས་ཅད་དང༌། ནད་ཐམས་ཅད་དང༌། དུག་ཐམས་ཅད་<line/>
དང༑ རིམས་ཐམས་ཅད་དང༌། གདོན་ཐམས་ཅད་དང༌། གདུག་པས་ཟིན་པ་ཐམས་ཅད་དང༌། ཆོམ་རྐུན་ཐམས་ཅད་དང༌། མི་དང༌། མི་ཡིན་པ་ཐམས་ཅད་དང༌། འཇིགས་པ་དང༌།<line/>
གནོད་པ་དང༌། ནད་འགོ་བ་ཐམས་ཅད་དང༌། འཐབ་པ་དང༌། རྙོག་པ་དང༌། སྡིག་པ་དང༌། རྩོད་པ་དང༌། འགྱེད་པ་དང༌། མཚང་འདྲུ་བ་ཐམས་ཅད་དང༌། ལུས་དང༌། ངག་དང༌།<line/>
ཡིད་ཀྱིས་ངན་པར་སྤྱད་པ་ཐམས་ཅད་དང༌། ཐམས་ཅད་དུ་འཇིགས་པ་ཐམས་ཅད་ལས་སྲུང་ཤིག། སྲུངས་ཤིག །ཏདྱ་ཐཱ། ཧི་ལི། མི་ལི། ཙི་ལི། ཨི་ལི། མི་ལི། པི་ཤ་ཙི་<line/>
</page>
<page index="9" id="252A">༄༅། །པཱརྞ་ཤ་བ་ཏི། ཙི་ལི་ཙི་ལི་སྭཱཧཱ། བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དགེ་སློང་དེ་དག་དང༌། ཐམས་ཅད་དང་ལྡན་པའི་འཁོར་དེ་<line/>
དག་དང༑ ལྷ་དང༌། མི་དང༌། ལྷ་མ་ཡིན་དང༌། ནམ་མཁའ་ལྡིང་དང༌། དྲི་ཟ་དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། གནོད་སྦྱིན་ཆེན་པོ་དང༌། སྲིན་པོ་དང༌། ཡི་དྭགས་<line/>
དང༑ ཤ་ཟ་དང་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་མཚན་མོ་བཟང་པོ་ཞེས་བྱ་བའི་མདོ་རྫོགས་<line/>
སོ༑༑ <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
