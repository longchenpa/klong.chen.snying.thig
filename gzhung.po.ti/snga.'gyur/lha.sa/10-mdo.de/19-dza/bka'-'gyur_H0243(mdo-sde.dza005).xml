<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="65" index="5"/>
<offset page="932" line="0" col="10"/>
<range start="1" end="10"/>
<title>འཕགས་པ་ཡོངས་སུ་བསྔོ་བའི་འཁོར་ལོ་ཞེས་བྱ་བ་ཐེག་པ་ཆེན་པོའི་མདོ། </title>
<section>མདོ་སྡེ། </section>
<volume>ཛ</volume>
<status asof="31Jan2012">not checked</status>
</info>
<pageset>
<page index="1" id="467B">།།རྒྱ་གར་གྱི་མཁན་པོ་ཤཱི་ལ་དྷརྨ་དང༌། བནྡེ་རྣམ་པར་མི་རྟོག་པས་རྒྱ་ལས་བསྒྱུར་བ། རྒྱ་གར་སྐད་དུ། ཨཱཪྻ་པ་རི་ཎ་ཏ་ཙཀྲ་ནཱ་<line/>
མ་མཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་ཡོངས་སུ་བསྔོ་བའི་འཁོར་ལོ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །<line/>
འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་ནོར་བུ་རིན་པོ་ཆེ་རྡོ་རྗེའི་རིའི་ཟོམ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་འཁོར་མང་པོ་དང་ཐབས་གཅིག་ཏུ་བཞུགས་<line/>
སོ༑ ༑དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་རྡོ་རྗེ་རིན་པོ་ཆེ་ལ་བཀའ་སྩལ་པ། རིགས་ཀྱི་བུ། གང་བྱང་ཆུབ་སེམས་དཔའ་བྱང་ཆུབ་ཆེན་པོ་དོན་དུ་གཉེར་བར་འདོད་པ་དང༌། སེམས་<line/>
ཅན་ཐམས་ཅད་སྒྲོལ་བར་འདོད་ཅིང་བྱང་ཆུབ་སེམས་དཔའི་སྡོམ་པ་འཛིན་པར་འདོད་པ་དང༌། བྱང་ཆུབ་ཆེན་པོར་སེམས་བསྐྱེད་ཅིང་སྙིང་རྗེ་ཆེན་པོ་དང་ལྡན་པས་དེ་བཞིན་གཤེགས་པ་ཐམས་<line/>
ཅད་ལ་རིམ་གྲོ་དང༌། བཀུར་སྟི་བྱེད་འདོད་པ་དང༌། བྱང་ཆུབ་སེམས་དཔའ་རྣམས་ཀྱི་བསོད་ནམས་ཀྱི་ཚོགས་ཡངས་ཤིང་རྒྱ་ཆེ་བ་གསོག་པར་འདོད་པ་དང༌། སངས་རྒྱས་ཀྱི་ཡེ་ཤེས་བསྒྲུབ་<line/>
པར་འདོད་པ་དང༌། ཐོགས་པ་མེད་པའི་གཟུངས་དང༌། ཏིང་ངེ་འཛིན་དང༌། རྣམ་པར་ཐར་པའི་སྒོ་དང༌། རྫུ་འཕྲུལ་དང༌། མངོན་པར་ཤེས་པས་རྣམ་པར་རོལ་པར་འདོད་པ་དང༌། ནམ་མཁའ་ལ་བང་བ་དང༌།<line/>
</page>
<page index="2" id="468A">༄༅། །མཛོད་ཆེན་པོ་བསྒྲུབ་པར་འདོད་པ་དང༌། རང་གི་ལག་ནས་ཡིད་བཞིན་གྱི་ནོར་བུ་བཞིན་དུ་གཏོར་ཞིང་འབུལ་བར་འདོད་པས། འདི་སྐད་ཅེས་བརྗོད་པར་<line/>
བྱ་སྟེ། ཕྱོགས་བཅུ་ན་བཞུགས་པའི་སངས་རྒྱས་བཅོམ་ལྡན་འདས་ཐམས་ཅད་དང༌། ས་བཅུ་ལ་རབ་ཏུ་གནས་པའི་བྱང་ཆུབ་སེམས་དཔའ་ཆེན་པོ་རྣམས་དང༌། རྡོ་རྗེ་འཛིན་པ་རྣམས་<line/>
བདག་ལ་དགོངས་སུ་གསོལ། བདག་མིང་འདི་ཞེས་བགྱི་བ་ཡང་དག་པའི་ལམ་ལ་བདེ་བར་གནས་པ་མ་ཐོབ་བས་དེང་བྱང་ཆུབ་ཏུ་སེམས་བསྐྱེད་དེ། བདག་གི་ལུས་དང༌། སེམས་འདི་<line/>
དུས་ཐམས་ཅད་དང༌། རྣམ་པ་ཐམས་ཅད་དུ་དུས་གསུམ་གྱི་དེ་བཞིན་གཤེགས་པ་དང༌། བྱང་ཆུབ་སེམས་དཔའ་ཐམས་ཅད་ལ་བདག་ལུས་འབུལ་གྱི། མཐུ་ཆེན་པོ་མངའ་བའི་<line/>
དེ་བཞིན་གཤེགས་པ་རྣམས་དང༌། ས་ཆེན་པོ་ལ་རབ་ཏུ་གནས་པའི་བྱང་ཆུབ་སེམས་དཔའ་ཐམས་ཅད་ཀྱིས་བདག་བཞེས་སུ་གསོལ། བདག་གི་བསོད་ནམས་དང༌། ཡེ་ཤེས་<line/>
ཀྱི་ཚོགས་ཆེན་པོ་དང༌། བརྩོན་འགྲུས་བརྩམས་པ་དང༌། སེམས་ཀྱི་རྒྱ་བསྐྱེད་པ་དང༌། རབ་ཏུ་ཞི་ཞིང་དུལ་བ་དང༌། དབང་དང༌། མངོན་པར་ཤེས་པ་དང༌། ཕ་རོལ་ཏུ་ཕྱིན་པ་ལ་<line/>
སོགས་པ་མྱུར་དུ་ཡོངས་སུ་རྫོགས་པར་གྱུར་ཅིག །ཡང་བཅོམ་ལྡན་འདས་ཐུགས་རྗེ་ཆེན་པོ་དང་ལྡན་པ་རྣམས་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བ་འཁོར་<line/>
</page>
<page index="3" id="468B">བ་ན་འཁོར་ཞིང་བཅིང་པ་ཆེན་པོས་བཅིངས་པར་གྱུར་པ། བཙོན་ར་ན་གནས་པ། ཡང་དག་པའི་ལམ་དང་བྲལ་པ། ཉོན་མོངས་པའི་དགྲའི་དབང་དུ་གྱུར་པ། མགོན་མེད་པ། སྐྱབས་<line/>
མེད་པ། མིག་མེད་པ། རྟེན་མེད་པ། གཙོ་བོ་མེད་པ། འདྲེན་པ་མེད་པར་གྱུར་པ། ལམ་གོལ་བར་སོང་བ། འཁོར་བ་ལ་གཞོལ་བ། མྱ་ངན་ལས་འདས་པ་ཆེན་པོ་ལ་རྒྱབ་ཀྱིས་ཕྱོགས་<line/>
པ༑ ངན་འགྲོ་ལ་ཕྱོགས་པ། ལམ་ངན་པ་ལ་བསྟེན་པ། ལམ་ངན་པར་ལྷུང་བར་གྱུར་པ། རྟག་ཏུ་བཤེས་གཉེན་ངན་པས་ཟིན་ཅིང་དགེ་བའི་བཤེས་གཉེན་དང་བྲལ་བ། ཡང་དག་པ་<line/>
དང༑ ཡང་དག་པ་མ་ཡིན་པ་དང༌། ཕན་པར་འགྱུར་བ་དང༌། ཕན་པ་མེད་པ་དང༌། དོན་ཡོད་པ་དང༌། དོན་མེད་པ་ལ་རྨོངས་བར་གྱུར་པ། དགེ་བའི་ཆོས་དང་བྲལ་ཤིང་མི་དགེ་བ་ཆེན་པོ་བསྒྲུབས་<line/>
པ༑ སངས་རྒྱས་དང༌། བྱང་ཆུབ་སེམས་དཔའ་དང༌། འཕགས་པ་རྣམས་ལ་རྟག་ཏུ་རྒྱབ་ཀྱིས་ཕྱོགས་པ། སྐྱེ་རྒ་ན་འཆིའི་སྡུག་བསྔལ་གྱིས་གཟིར་ཅིང་མི་བདེ་བ་ཆེན་པོ་བསྒྲུབས་པ།<line/>
འཇིགས་པ་མེད་པ། བག་ཚ་བ་མེད་པ། སེམས་རྟག་ཏུ་གཡེང་བར་གྱུར་པ། སྦྱིན་པ་དང༌། ཚུལ་ཁྲིམས་དང༌། ཞི་ཞིང་དབེན་པ་དང༌། སྒྲུབ་པ་དང༌། བག་ཡོད་པ་དང་བྲལ་བར་གྱུར་པ། གཟུངས་<line/>
དང༑ ཏིང་ངེ་འཛིན་གྱི་སྒོ་དང༌། ས་བཅུའི་ཆོས་ཀྱི་བཟོད་པ་ལ་བདེ་བར་གནས་པ་དང༌། ཤེས་རབ་ཀྱི་ཕ་རོལ་ཏུ་སྦྱིན་པ་ཟབ་མོ་དང་མཉམ་པ་ཉིད་ལས་རིང་དུ་གྱུར་པ། བྱམས་པ་དང༌། སྙིང་<line/>
</page>
<page index="4" id="469A">༄༅། །རྗེ་དང༌། དགའ་བ་དང༌། བཏང་སྙོམས་ཚད་མེད་པ་བཞི་མི་སྒྲུབ་པ་དང༌། བྱང་ཆུབ་སེམས་དཔའ་ལྷག་པའི་ཚུལ་ཁྲིམས་དང་མི་ལྡན་པར་གྱུར་པ་དང༌། ཆགས་པ་<line/>
མེད་པ་དང༌། ཐོགས་པ་མེད་པའི་ཡེ་ཤེས་ཆེན་པོ་ལས་རིང་དུ་གྱུར་པ་དང༌། མྱ་ངན་ལས་འདས་པའི་རྒྱུ་དགེ་བའི་ཆོས་སྒྲུབ་པ་ལ་བདེ་བར་གནས་པ་མ་ཐོབ་པ་དང༌། རྫུ་འཕྲུལ་དང༌།<line/>
སྟོབས་དང༌། མི་འཇིགས་པ་དང་བྲལ་བར་གྱུར་པ་དང༌། ཡང་དག་པའི་དྲན་པ་ལ་མི་གནས་པ་དང༌། བསྙེལ་བ་མི་མངའ་བའི་ཆོས་ཉིད་ལ་སྤྱོད་ཅིང་གཞོལ་བར་འཇུག་པ་མི་འགྲུབ་<line/>
པ་དང༌། བསོད་ནམས་བྱེད་པ་ལ་གཡེལ་ཞིང་ལྟ་བ་སྙེམས་པ་དང༌། ཐེ་ཚོམ་གྱི་སྒྲིབ་པས་བྱང་ཆུབ་ཀྱི་ཡན་ལག་བདུན་མངོན་པར་མི་རྟོགས་པ་དང༌། དེ་བཞིན་དུ་འཕགས་པའི་<line/>
ལམ་ཡན་ལག་བརྒྱད་མི་སྒྲུབ་པ་དང༌། ཉོན་མོངས་པ་བརྒྱ་སྟོང་ཚད་མེད་པས་ཟིལ་གྱིས་ནོན་ཅིང་སྡུག་བསྔལ་རྣམ་པ་མང་པོས་སྡུག་བསྔལ་ཞིང་ཡོངས་སུ་མནར་ཏེ། རྟག་ཏུ་<line/>
གདུང་བ་བསམ་བཞིན་པས་ཁྲོ་ཞིང་རྟག་ཏུ་གཡེང་པ། ཉོན་མོངས་པ་བརྒྱ་སྟོང་ལ་རྒྱུན་དུ་གཞོལ་བར་གྱུར་པ། དེ་བཞིན་གཤེགས་པ་དང༌། བྱང་ཆུབ་སེམས་དཔའ་ཐུགས་རྗེ་<line/>
ཆེན་པོ་ལ་གནས་པ་རྣམས་ཀྱིས་བདག་གི་སྐྱབས་མཛད་པར་གསོལ། བདག་གི་རྟེན་མཛད་པར་གསོལ། བདག་གི་འདྲེན་པ་མཛད་པར་གསོལ། བདག་མྱུར་དུ་བླ་ན་མེད་པ་ཡང་དག་<line/>
</page>
<page index="5" id="469B">པར་རྫོགས་པའི་སངས་རྒྱས་ཀྱི་ལམ་དང༌། བྱང་ཆུབ་སེམས་དཔའ་ཆེན་པོའི་ལམ་དང༌། བྱང་ཆུབ་སེམས་དཔའ་ཆེན་པོའི་ཚོགས་གསོག་པ་ཡོངས་སུ་རྫོགས་པར་གྱུར་ཅིག །བདག་མྱུར་<line/>
དུ་དེ་བཞིན་གཤེགས་པའི་སྟོབས་བཅུ་དང༌། མི་འཇིགས་པ་བཞི་དང༌། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང༌། དེ་བཞིན་གཤེགས་པའི་ཆོས་སྤོབས་པ་ཐོགས་པ་མེད་པ་དང༌། ཏིང་<line/>
ངེ་འཛིན་དང༌། གཟུངས་དང༌། རྣམ་པར་གྲོལ་བའི་ཡོན་ཏན་དང༌། རྫུ་འཕྲུལ་དང༌། མངོན་པར་ཤེས་པ་དང༌། ཕ་རོལ་ཏུ་ཕྱིན་པ་ཡོངས་སུ་རྫོགས་པར་གྱུར་ཅིག །ཡང་བདག་བསོད་ནམས་ཕུན་སུམ་<line/>
ཚོགས་པ་ཐམས་ཅད་དང་ལྡན་པར་གྱུར་ཅིག །མཆོད་པ་རྒྱ་ཆེན་པོ་བྱེད་པའི་དུས་སུའང༌། འདི་སྐད་ཅེས་བརྗོད་པར་བྱ་སྟེ། ཡང་སངས་རྒྱས་བཅོམ་ལྡན་འདས་མཐུ་ཆེན་པོ་མངའ་བ་ཐམས་ཅད་<line/>
དང༑ བྱང་ཆུབ་སེམས་དཔའ་ཚོགས་ཐམས་ཅད་བདག་ལ་དགོངས་སུ་གསོལ། དེང་བདག་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་མཆོད་པ་དང༌། རིམ་གྲོ་ཆེན་པོ་བགྱིས་ཏེ་<line/>
ལུས་འབུལ་ལོ། །ཕྱོགས་བཅུའི་འཇིག་རྟེན་གྱི་ཁམས་ན་ཇི་སྙེད་རྒྱན་དང༌། ཡོ་བྱད་བཟང་པོ་ཐམས་ཅད་རིན་པོ་ཆེའི་གཞལ་མེད་ཁང་རྣམ་པ་སྣ་ཚོགས་པ་དང༌། རིན་པོ་ཆེའི་རྒྱན་ཐམས་ཅད་དང༌།<line/>
རིན་པོ་ཆེའི་ཤིང་དང༌། རིན་པོ་ཆེའི་རི་དང༌། རིན་པོ་ཆེའི་བ་དན་དང༌། རིན་པོ་ཆེའི་དཀྱིལ་འཁོར་དང༌། རིན་པོ་ཆེའི་དབྱིག་རྣམ་པར་བཀྲམ་པ་དང༌། རིན་པོ་ཆེའི་གདུགས་དང༌། རིན་པོ་ཆེའི་རྒྱལ་མཚན་<line/>
</page>
<page index="6" id="470A">༄༅། །དང༑ རིན་པོ་ཆེའི་དོ་ཤལ་གྱི་རྒྱན་དང༌། མུ་ཏིག་གི་དྲ་བ་དང༌། རིན་པོ་ཆེའི་སྣོད་དང༌། རིན་པོ་ཆེའི་ཕུང་པོ་དང༌། རིན་པོ་ཆེའི་འོད་འཕྲོ་བ་དང༌། རིན་པོ་ཆེའི་གླིང་དག་ན་ནོར་བུ་རིན་<line/>
པོ་ཆེ་ཆེན་པོ་རྣམ་པར་དག་པའི་མར་མེའི་སྡོང་བུ་དང༌། རིན་པོ་ཆེ་དྲིལ་བུའི་སྒྲ་འཁྲོལ་བ་ལ་ནོར་བུ་རིན་པོ་ཆེ་འོད་འཕྲོ་བ་གསེར་བཙོ་མའི་སྦར་ཁབ་ཅན་གྱི་དོམ་དོམ་ཕོ་ལོང་དཔྱངས་པས་<line/>
ཡོངས་སུ་ཁེབས་པ། གསེར་བཙོ་མའི་མེ་ཏོག་ཛམྦུའི་གསེར་གྱི་ཟེ་བ་ཅན། གསེར་གྱི་ཤིང་ལྗོན་པས་དཀྲིས་པ། གསེར་གྱི་ཕོ་བྲང་སྣ་ཚོགས་རིན་པོ་ཆེའི་སྤྲིན་ཆགས་པ། རིན་པོ་ཆེའི་<line/>
ཐིགས་པ་ཆར་དུ་འབབ་པ། རིན་པོ་ཆེ་རྣམ་པ་མང་པོའི་མཛོད་ཀྱི་ཕོ་བྲང༌། ལྷ་རྫས་ཀྱི་ནོར་བུས་རྩིག་ངོས་སྤྲས་པ། རིན་པོ་ཆེའི་ཤིང་ཐམས་ཅད་རིག་འཛིན་ཆེན་པོའི་སྐྱེད་མོས་ཚལ་<line/>
གྱི་ར་བ་ཡིད་དུ་འོང་བ། རིན་པོ་ཆེའི་ཕོ་བྲང་དང༌། གནས་དང༌། ཤིང་དང༌། ནགས་ཚལ་ལ་སོགས་པ་ཐམས་ཅད་ཀྱང་ཡིད་དུ་འོང་བ་དེ་ལྟ་བུ་བདག་པོ་མེད་པ། འཛིན་པ་མེད་པ། ཐམས་<line/>
ཅད་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་ཡོངས་སུ་བསྔོ་ཞིང་དབུལ་ལོ། །ཛམྦུའི་གླིང་ན་སྨན་བཟང་པོ་རིང་དུ་འཚོ་བར་བྱེད་པ་ལ་སོགས་པའི་རྣམ་པ་ཇི་སྙེད་ཡོད་པ་<line/>
དང༑ ནོར་བུ་རིན་པོ་ཆེ་སེམས་ཅན་ཐམས་ཅད་ཀྱི་རེ་བ་ཡོངས་སུ་སྐོང་བ་དང༌། མ་གཡོས་པར་རང་བཞིན་གྱིས་བདའ་བའི་ཞལ་ཟས་བཟང་པོ་དང༌། སྤོས་ཀྱི་ཤིང་ལྗོན་པ་རྣམ་པ་སྣ་ཚོགས་དང༌།<line/>
</page>
<page index="7" id="470B">ཙནྡན་གྱི་ཤིང་དང༌། ཨ་ག་རུ་དང༌། ཙནྡན་དམར་པོ་དང༌། ལོ་མ་ཆེ་ཞིང་མེ་ཏོག་རྟག་པར་བསུང་གིས་གཟི་བར་བྱེད་པའི་ཤིང་རྣམ་པ་སྣ་ཚོགས་པ་དང༌། ཡིད་དུ་འོང་བའི་ལྷ་རྫས་ཀྱི་སྤོས་མ་བཟུང་<line/>
ཡོངས་སུ་མ་བཟུང་བ་དང༌། དཔག་བསམ་གྱི་ཤིང་རྣམ་པ་སྣ་ཚོགས་པ་དང༌། རྒྱ་མཚོ་ཆེན་པོའི་ནང་ནས་འབྱུང་བ་ནོར་བུ་རིན་པོ་ཆེ་རྣམ་པ་སྣ་ཚོགས་ཡིད་བཞིན་གྱི་ནོར་བུ་རིན་པོ་ཆེ་ལ་སོགས་པ་<line/>
དང༑ རི་རབ་ལྷུན་པོ་དང༌། རི་ཏི་སེ་དང༌། སྤོས་ཀྱི་རི་དང༌། རི་མ་ལ་ཡ་དང༌། རི་བཏང་བཟུང་དང༌། རི་མ་ཧ་ལ་དང༌། རྡོ་རྗེའི་རི་ལ་སོགས་ཏེ་རི་ཆེན་པོ་རྣམ་པ་དེ་དག་གི་རིན་པོ་ཆེའི་ཟོམ་སྣ་ཚོགས་<line/>
དང༑ རིན་པོ་ཆེའི་སྟེགས་དང༌། རྡོ་བ་རིན་པོ་ཆེ་དང༌། རིན་པོ་ཆེའི་ཕུག་དང༌། རིན་པོ་ཆེའི་ཕོ་བྲང་དང༌། རིན་པོ་ཆེའི་རྒྱན་དང༌། རིན་པོ་ཆེའི་ཞོགས་མ་དང༌། རིན་པོ་ཆེའི་ལམ་སྲང་མང་པོ་དང༌།<line/>
ནོར་བུ་རིན་པོ་ཆེའི་ཀ་བ་མང་པོ་དང༌། རིན་པོ་ཆེའི་སྒྲོན་མེའི་འཁོར་ལོ་མང་པོ་དང༌། བཻ་ཌཱུཪྻ་ལ་སོགས་ཏེ། ནོར་བུའི་རིགས་རྣམ་པ་མང་པོ་དང༌། ཇི་ཙམ་དུ་གནམ་གྱི་སྟེང་ན་བདག་པོ་མེད་པའི་<line/>
ལྷའི་ཕོ་བྲང་དང༌། ལྷའི་ནོར་རྣམ་པ་མང་པོ་ཡིད་དུ་འོང་ཞིང་བལྟ་བར་འོས་པ་དང༌། ལྷའི་རོལ་མོའི་ཡོ་བྱད་རྣམ་པ་མང་པོ་རླུང་གི་ངད་ཀྱིས་བསྐྱོད་པ་ཙམ་གྱིས་སྒྲ་སྙན་པ་འབྱིན་པ་དང༌།<line/>
ནམ་མཁའ་ལ་གནས་པའི་ཕོ་བྲང་ནས་རོལ་མོའི་སྒྲ་སྙན་པ་འབྱིན་པ་དང༌། ལྷའི་རོལ་མོ་རྣམ་པ་མང་པོ་མ་བསྐྱོད་པར་སྒྲ་སྙན་པར་འབྱིན་པ་དང༌། ལྷའི་བྱ་སྣ་ཚོགས་ནམ་མཁའི་ཕོ་བྲང་<line/>
</page>
<page index="8" id="471A">༄༅། །ནས་སྙན་པའི་སྒྲ་སྣ་ཚོགས་འབྱིན་པ་དང༌། རིན་པོ་ཆེའི་སྤྲིན་སྣ་ཚོགས་ལས་སྒྲ་སྙན་པ་ཆེན་པོ་འབྱུང་བ་དང༌། ལྷའི་ནོར་བུ་རིན་པོ་ཆེ་དབྱངས་སྙན་པའི་སྒྲ་སྒྲོགས་པ་དང༌།<line/>
གཞན་ཡང་ལྷའི་དྲིའི་ཤིང་དང༌། མེ་ཏོག་གི་ཤིང་མང་པོ་དང༌། ཕྲེང་བའི་ཤིང་དང༌། བྱུག་པ་མང་པོ་དང༌། བདུག་པའི་སྤོས་ཀྱི་ཤིང་དང༌། སྒྲོན་མའི་ཤིང་དང༌། རྒྱལ་མཚན་གྱི་ཤིང་དང༌།<line/>
བ་དན་གྱི་ཤིང་དང༌། རིན་པོ་ཆེའི་ཤིང་ལ་སོགས་པ་དེ་དག་ཐམས་ཅད་མ་བཟུང་བ། ཡོངས་སུ་མ་བཟུང་བ་དེ་དག་ཐམས་ཅད་ཀུན་ཀྱང་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་<line/>
ལ་དབུལ་ལོ། །ཇི་ཙམ་དུ་དེ་བཞིན་གཤེགས་པ་ཐམས་ཅད་ཀྱི་སྤྱན་གྱིས་གཟིགས་པའི་སངས་རྒྱས་ཀྱི་ཞིང་དག་ན་མཆོད་པའི་སྤྲིན་ཆེན་པོ་མེ་ཏོག་གི་སྤྲིན་དང༌། སྤོས་ཀྱི་སྤྲིན་དང༌།<line/>
ཕྲེང་བའི་སྤྲིན་དང༌། བདུག་སྤོས་ཀྱི་སྤྲིན་དང༌། བྱུག་སྤོས་ཀྱི་སྤྲིན་དང༌། རིན་པོ་ཆེའི་གདུགས་ཀྱི་སྤྲིན་དང༌། རིན་པོ་ཆེའི་རྒྱལ་མཚན་གྱི་སྤྲིན་དང༌། རིན་པོ་ཆེའི་བ་དན་གྱི་སྤྲིན་<line/>
དང༑ རིན་པོ་ཆེའི་གོས་ཀྱི་སྤྲིན་དང༌། རིན་པོ་ཆེའི་རྣམ་པའི་སྤྲིན་དང༌། རིན་པོ་ཆེའི་ཕུང་པོའི་སྤྲིན་ལ་སོགས་ཏེ། རིན་པོ་ཆེ་ཆེན་པོའི་སྤྲིན་རྣམ་པ་དེ་དག་དང༌། གཞན་ཡང༌། སྤོས་ཀྱི་འབྲུ་མར་<line/>
གྱིས་མར་མེའི་སྣོད་ཆེན་པོ་བཀང་བ་སྟོང་གི་འཇིག་རྟེན་གྱི་ཚད་དང་མཉམ་པ། མར་མེའི་སྙིང་པོ་རི་རབ་ཀྱི་ཚད་ཙམ་པ་སྒྲོན་མར་བྱས་ཏེ། སངས་རྒྱས་བཅོམ་ལྡན་འདས་དེ་དག་ཐམས་ཅད་<line/>
</page>
<page index="9" id="471B">དང༑ བྱང་ཆུབ་སེམས་དཔའ་ཆེན་པོ་རྣམས་ལ་མཆོད་ཅིང་དབུལ་ལོ། །དེ་བཞིན་དུ་མཆོད་པ་རྣམ་པ་སྣ་ཚོགས་ཀྱིས་མཆོད་པའི་བསོད་ནམས་དམ་པ་ཇི་ཙམ་པ་དེ་དག་ཐམས་ཅད་བླ་ན་མེད་པའི་བྱང་ཆུབ་ཏུ་ཡོངས་<line/>
སུ་བསྔོའོ། །གང་འདས་པའི་སངས་རྒྱས་བཅོམ་ལྡན་འདས་རྣམས་ཀྱིས་དགེ་བ་མང་པོ་བརྩམས་ཏེ། དམིགས་སུ་མེད་པའི་ཚུལ་གྱིས་བྱང་ཆུབ་ཏུ་ཡོངས་སུ་བསྔོས་པ་དེ་བཞིན་དུ་བདག་གིས་ཀྱང་བསོད་<line/>
ནམས་དེ་དག་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོའོ། །ཡང་སངས་རྒྱས་བཅོམ་ལྡན་འདས་བྱང་ཆུབ་ཀྱི་སྙིང་པོར་མངོན་པར་རྫོགས་པར་སངས་རྒྱས་ནས་ཆོས་<line/>
ཀྱི་འཁོར་ལོ་ཆེན་པོ་ནི་བསྐོར། བདུད་ཀྱི་སྡེ་རྣམས་ནི་ཕམ་པར་བྱས་ནས། མྱ་ངན་ལས་འདའ་བར་གཤེགས་པར་དགོངས་པ་ལ། སེམས་ཅན་ཐམས་ཅད་ལ་ཕན་པ་དང༌། བདེ་བའི་ཕྱིར་བསྐལ་པ་ཆེན་<line/>
པོ་གཅིག་ཚང་བར་བཞུགས་པར་གསོལ་ཞེས་གསོལ་བ་གདབ་བོ། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་དང༌། སེམས་ཅན་ཐམས་ཅད་ཀྱིས་བསོད་ནམས་ཅི་བསྒྲུབས་པ་དེ་དག་<line/>
ཐམས་ཅད་ལ་རྗེས་སུ་ཡི་རང་ངོ༌། །དུས་གསུམ་གྱི་དེ་བཞིན་གཤེགས་པ་དང༌། བྱང་ཆུབ་སེམས་དཔའ་ཐམས་ཅད་ཀྱིས་སྡིག་པ་དང༌། མི་དགེ་བའི་ལས་ཀྱི་སྒྲིབ་པ་ཐམས་ཅད་བཤེགས་པ་དེ་བཞིན་དུ་<line/>
བདག་གིས་ཀྱང་ཡོངས་སུ་བཤགས་ཤིང་ཡོངས་སུ་སྦྱོང་ངོ༌། །དེ་བཞིན་དུ་མཆོད་པ་དང༌། བཤགས་པ་ལ་སོགས་པ་བྱས་ནས་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་མངོན་སུམ་དུ་<line/>
</page>
<page index="10" id="472A">༄༅། །དམིགས་པའི་སྤྱན་སྔར་གསང་སྔགས་འདི་ལན་བརྒྱ་རྩ་བརྒྱད་བཟླས་སོ། །ཨོཾ་སམ་བྷ་ར། སམ་བྷ་ར། བྷི་མ་ན་ས་ར། མཧཱ་ཛཱ་བཱ་ཧཱུཾ། གང་གསང་སྔགས་དེ་བཟླས་པས་ཅི་དང༌། ཅི་<line/>
འདོད་པ་དེ་ཐམས་ཅད་འགྲུབ་ཅིང་ལྷའི་མཆོད་པའི་སྤྲིན་ཆེན་པོ་དང༌། དེ་བཞིན་གཤེགས་པ་ཐམས་ཅད་ཀྱང་མངོན་དུ་འགྱུར་རོ། །རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་གིས་དེ་བཞིན་<line/>
གཤེགས་པ་ཡིད་ལ་བྱེད་ཅིང་ཉིན་མོའང་རུང༌། མཚན་མོའང་རུང༌། ཡོངས་སུ་བསྔོ་བའི་འཁོར་ལོ་ཆེན་པོ་འདི་ཀློག་ཅིང་འདོན་ན། དེའི་སྡིག་པ་མི་དགེ་བའི་ལས་འབྱང་ཞིང་ཉོན་མོངས་པ་ཐམས་<line/>
ཅད་ཁད་ཀྱིས་སྦྱོང་བར་འགྱུར་བ་དང༌། བསོད་ནམས་ཀྱི་ཚོགས་སྔ་མ་དེ་དག་ཐམས་ཅད་ཐོབ་པར་འགྱུར་རོ། །ལན་གཅིག་བཀླགས་པ་ཙམ་གྱིས་ཀྱང་ཚངས་པ་བརྒྱའི་དཔལ་དང་ལྡན་ཞིང་རྨི་<line/>
ལམ་ནའང་རྟག་ཏུ་སངས་རྒྱས་མཐོང་བར་འགྱུར་རོ། །ཚེ་འདས་ནས་ཀྱང་ཡོངས་སུ་དག་པའི་ཞིང་དུ་སྐྱེའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། བྱང་ཆུབ་སེམས་དཔའི་<line/>
ཚོགས་མང་པོ་དེ་དག་ཐམས་ཅད་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །ཡོངས་སུ་བསྔོ་བའི་འཁོར་ལོ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།ལིའི་<line/>
དགེ་སློང་སྡེ་སྣོད་གསུམ་དང་ལྡན་པ་ཤཱི་ལ་དྷརྨས་རྒྱ་གར་གྱི་དྷརྨ་རྒྱའི་ཡི་གེ་ལས་བནྡེ་རྣམ་པར་མི་རྟོག་གིས་བསྒྱུར་བ།། །།<line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
