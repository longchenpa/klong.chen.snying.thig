<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="76" index="11"/>
<offset page="695" line="25" col="2"/>
<range start="1" end="38"/>
<title>འཕགས་པ་གླང་རུ་ལུང་བསྟན་པ་ཞེས་བྱ་བ་ཐེག་པ་ཆེན་པོའི་མདོ། </title>
<section>མདོ་སྡེ། </section>
<volume>ཨ</volume>
<status asof="31Jan2012">not checked</status>
</info>
<pageset>
<page index="1" id="349A">།།རྒྱ་གར་སྐད་དུ། ཨཱཪྻ་གོ་ཤྲྀ་ང་ག་བྱཱ་ག་ར་ཎ་ནཱ་མ་མ་ཧཱ་ཡཱ་ན་སཱུ་ཏྲ་།བོད་སྐད་<line/>
</page>
<page index="2" id="349B">དུ༑ འཕགས་པ་རི་གླང་རུ་ལུང་བསྟན་པ་ཞེས་བྱ་བ་ཐེག་པ་ཆེན་པོའི་མདོ། བམ་པོ་གཅིག་གོ །བཅོམ་ལྡན་འདས་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །འདི་<line/>
སྐད་བདག་གིས་ཐོས་པའི་དུས་གཅིག་ན་ལྷའི་ཡང་ལྷ་སངས་རྒྱས་ཤཱཀྱ་ཐུབ་པ། བསྐལ་པ་གྲངས་མེད་པ་གསུམ་ནས་བསོད་ནམས་ཀྱི་ཚོགས་ཀྱིས་རྣམ་པར་སྨིན་པས་ཡང་<line/>
དག་པར་རྫོགས་པའི་སངས་རྒྱས་བརྙེས་ཏེ། འཛམ་བུའི་གླིང་གི་ལྗོངས་ཀྱི་ཡུལ་གཞན་དུ་འདུལ་བའི་སེམས་ཅན་ཡོངས་སུ་སྨིན་པར་མཛད་ནས། ཡུལ་ཡངས་པ་ཅན་གྱི་ཕྱོགས་<line/>
ཐུབ་པ་དྲང་སྲོང་ཆེན་པོའི་གནས་རྒྱལ་པོའི་ཁབ་ན། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་བྱམས་པ་ལ་སོགས་པ་བྱང་ཆུབ་སེམས་དཔའ་དུ་མ་དང༌། གནས་<line/>
བརྟན་ཤཱ་རིའི་བུ་དང༌། མོའུ་དགལ་གྱི་བུ་ལ་སོགས་པ་ཉན་ཐོས་ཆེན་པོ་སྟོང་ཉིས་བརྒྱ་ལྔ་བཅུ་དང༌། ཚངས་པ་དང༌། བརྒྱ་བྱིན་ལ་སོགས་པ་ལྷ་དུ་མ་དང༌། ལྷའི་རྒྱལ་པོ་རྣམ་ཐོས་<line/>
ཀྱི་བུ་ལ་སོགས་པ་འཇིག་རྟེན་སྐྱོང་བ་དུ་མ་དང༌། ཀླུ་ཡི་རྒྱལ་པོ་ཆེན་པོ་དུ་མ་དང༌། གནོད་སྦྱིན་མཐུ་ཆེན་པོ་མང་པོ་དང༌། དྲི་ཟའི་རྒྱལ་པོ་གཙུག་ཕུད་ལྔ་པ་ལ་སོགས་པ་དྲི་ཟ་<line/>
མང་པོ་དང༌། མིའམ་ཅིའི་རྒྱལ་པོ་ཡིད་འོང་ལ་སོགས་པ་མིའམ་ཅི་དུ་མ་དང༌། རྒྱལ་པོ་གཟུགས་ཅན་སྙིང་པོ་ལ་སོགས་པ་འཛམ་བུའི་གླིང་གི་མིའི་རྒྱལ་པོ་མང་པོའི་འཁོར་དུ་མ་<line/>
</page>
<page index="3" id="350A">༄༅། །དང་ཐབས་གཅིག་ཏུ་བཞུགས་སོ། །དེ་ནས་དེའི་ཚེ་ལྷའི་ཡང་ལྷ་སངས་རྒྱས་ཤཱཀྱ་ཐུབ་པས། ཕྱི་མའི་དུས་ཀྱི་ཡུལ་དགེ་བ་ལ་རྗེས་སུ་དགོངས་ཤིང༌།<line/>
མངོན་སུམ་དུ་མཛད་ནས། འཁོར་མང་པོ་ལ་བཀའ་སྩལ་པ། རིགས་ཀྱི་བུ། བྱང་ཕྱོགས་ལོགས་ན་རི་གླང་རུ་དང་ཉེ་བ་ཆུ་བོ་གོ་མའི་འགྲམ་ན། ཐུབ་པ་དྲང་སྲོང་ཆེན་པོའི་ཕོ་<line/>
བྲང་མཆོད་རྟེན་གོ་མ་ས་ལ་གན་ད་ཞེས་བྱ་བ་ཞིག་ཡོད་དེ། དེ་གདོན་མི་ཟ་བར་བྱ་དགོས་པའི་འཕྲིན་ལས་ཞིག་ཡོད་པས་ད་གཤེགས་པའི་དུས་ལ་བབ་བོ། །དེ་ནས་དེའི་ཚེ་<line/>
ལྷའི་ཡང་ལྷ་སངས་རྒྱས་བཅོམ་ལྡན་འདས་འཁོར་ཕལ་པོ་ཆེ་དང་ནམ་མཁའ་ལ་འཕགས་ཏེ། དྲི་ཟའི་རྒྱལ་པོ་གཙུག་ཕུད་ལྔ་པ་ལ་སོགས་པ་དྲི་ཟ་གྲངས་མེད་པ་ནི་མདུན་ན་<line/>
ལྷའི་རོལ་མོ་སྣ་ཚོགས་བྱེད། མིའམ་ཅིའི་རྒྱལ་པོ་ཡིད་འོང་ལ་སོགས་པ་མིའམ་ཅི་དུ་མ་ནི་སྟེང་ནས་མཆོད་པའི་ལས་བྱེད་ཅིང༌། སངས་རྒྱས་བཅོམ་ལྡན་འདས་ལ་དབྱངས་<line/>
དང༌། ལྷའི་སྐད་ཡིད་དུ་འོང་བས་བསྟོད་བཞིན་དུ་འཁོར་དེ་དག་དང༌། མཆོད་པ་དེ་དག་དང་བཅས་ཏེ། རི་རླང་རུ་ག་ལ་བ་དེར་གཤེགས་སོ། །གཤེགས་ནས་ལྷའི་ཡང་ལྷ་<line/>
སངས་རྒྱས་བཅོམ་ལྡན་འདས་བཞེངས་བཞིན་དུ། ཞལ་བྱང་ཕྱོགས་སུ་མཚོ་ཆེན་པོ་ཡུན་རིང་པོ་ནས་རྒྱ་མཚོ་ལྟར་འདུག་པ་ལ་གཟིགས་ཏེ། སྐུ་དྲང་པོར་བསྲུང་ནས།<line/>
</page>
<page index="4" id="350B">དེ་བཞིན་གཤེགས་པའི་ཏིང་ངེ་འཛིན་བྱེ་བ་བརྒྱ་ཕྲག་བརྒྱ་སྟོང་དུ་མ་ལ་སྙོམས་པར་ཞུགས་ཏེ། བསྐལ་པ་གྲངས་མེད་པ་གསུམ་ནས་བདག་ཉིད་ཀྱི་སངས་རྒྱས་ཀྱི་སྤྱོད་པ་སྨོན་ལམ་དང༌། བསོད་<line/>
ནམས་མངོན་དུ་མཛད་དོ། །དེ་ནས་དེའི་ཚེ་ལྷའི་ཡང་ལྷ་སངས་རྒྱས་བཅོམ་ལྡན་འདས་ཀྱིས། རི་གླང་རུ་དང༌། ཡུལ་དགེ་བ་དང༌། གསེར་གྱི་དཀྱིལ་འཁོར་ནས་སྲིད་པའི་རྩེ་མོའི་<line/>
བར་དུ་བྱིན་གྱིས་བརླབས་ཏེ། བསྲུང་བ་དང༌། གཙང་བ་དང༌། བཀྲ་ཤིས་དང༌། མཚམས་བཅད་པ་དང༌། བཟླས་བརྗོད་དང༌། ཡུལ་དགེ་བར་མཛད་དོ། །དེ་ནས་དེའི་ཚེ་ལྷའི་ཡང་ལྷ་<line/>
སངས་རྒྱས་བཅོམ་ལྡན་འདས་ཀྱིས་འཁོར་དེ་དག་ཐམས་ཅད་ལ་བཀའ་སྩལ་པ། རི་གླང་རུ་བཅོམ་ལྡན་འདས་ཀྱི་ཕོ་བྲང་མཆོད་རྟེན་གོ་མ་ས་ལ་གནད་དང་བཅས། ཡུལ་དགེ་བ་<line/>
དང་བཅས་པ་འདི་ནི། བསྐལ་པ་བཟང་པོའི་སངས་རྒྱས་བཅོམ་ལྡན་འདས་ཐམས་ཅད་ཀྱི་ཕྱག་མཚན་དང༌། མ་འདྲེས་པ་དང༌། ཐུན་མོང་མ་ཡིན་པ་དང༌། དབེན་པ་ཡིན་ཏེ། རྒྱུ་<line/>
དེས་ན་ཡུལ་འདི་ནི་དགེ་བ་ཞེས་བྱའོ། །དེ་ནས་དེའི་ཚེ་ལྷའི་ཡང་ལྷ་སངས་རྒྱས་བཅོམ་ལྡན་འདས་ཀྱིས་ཡུལ་དགེ་བ་དང༌། མཁར་དགེ་བ་ཅན་དང༌། དགེ་འདུན་སོ་སོའི་ཀུན་<line/>
དགའ་ར་བ་དང༌། གཙུག་ལག་ཁང་དང༌། དགོན་པའི་གནས་དང༌། ཡུལ་དེར་སོ་སོར་ནས་བསོད་ནམས་བྱ་བའི་དངོས་པོ་དགེ་བ་བྱེད་པར་འགྱུར་བའི་རྒྱལ་པོ་དང༌། ཆོས་<line/>
</page>
<page index="5" id="351A">༄༅། །དང་ལྡན་པའི་དད་པ་ཅན་དང༌། སྦྱིན་བདག་དང༌། ལི་ཐམས་ཅད་འབྱུང་བར་ལུང་བསྟན་ཏོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་<line/>
རྣམས་ལ་བཀའ་སྩལ་པ། རིགས་ཀྱི་བུ། ཁྱེད་རྣམས་ཀྱིས་ཀྱང་མ་འོངས་པའི་དུས་ན་འབྱུང་བའི་ཡུལ་འདིར་ཅི་ནས་ཀྱང༌། སེམས་ཅན་རྣམས་དམ་པ་ཆེན་པོ་མྱུར་དུ་ཐོབ་པར་འགྱུར་<line/>
བ་དང༌། ཏིང་ངེ་འཛིན་འགྲུབ་པར་འགྱུར་བར་བྱིན་གྱིས་རློབས་ཤིག །དེ་ནས་དེའི་ཚེ་བཅོམ་ལྡན་འདས་མཚོ་རོལ་ནས་ཅུང་ཟད་ཅིག་སླར་བསྐྱེད་དེ། དེའི་མོད་ལ་རི་གླང་རུའི་<line/>
སྟེང་དུ་གདན་ཁྲི་བཤམས་པ་ལ་སྐྱིལ་མོ་ཀྲུང་བཅས་ཏེ་བཞུགས་ནས། ཞལ་ནུབ་ཕྱོགས་སུ་བཅོམ་ལྡན་འདས་ཀྱི་ཕོ་བྲང་མཆོད་རྟེན་གོ་མ་ས་ལ་གན་ད་གང་ན་བ་དེ་ལོགས་<line/>
སུ་གཟིགས་སོ། །དེ་ནས་དེའི་ཚེ་འཇིག་རྟེན་གྱི་ཁམས་གཞན་དང༌། གཞན་ནས་བྱང་ཆུབ་སེམས་དཔའ་ཉི་ཁྲི་མངོན་པར་ཤེས་པ་ལྔ་དང་ལྡན་པའི་དྲང་སྲོང་མང་པོ་དང་ཐབས་<line/>
གཅིག་ཏུ་བཅོམ་ལྡན་འདས་ག་ལ་བ་དེར་ལྷགས་སོ། །ལྷགས་ནས་བཅོམ་ལྡན་འདས་ཀྱི་ཕོ་བྲང་མཆོད་རྟེན་གོ་མ་ས་ལ་གན་ད་ལ་ཡང་ཕྱག་འཚལ་སྐྱབས་སུ་སོང༌། སངས་<line/>
རྒྱས་བཅོམ་ལྡན་འདས་འཁོར་དང་བཅས་པ་ལ་ཡང་ཕྱག་འཚལ་སྐྱབས་སུ་སོང་ནས་ཕྱོགས་གཅིག་ཏུ་འཁོད་དོ། །དེ་ནས་དེའི་ཚེ་ན་སངས་རྒྱས་བཅོམ་ལྡན་འདས་ཀྱིས་འཁོར་<line/>
</page>
<page index="6" id="351B">ཕལ་པོ་ཆེ་འདུས་པར་མཁྱེན་ནས། འཁོར་དེ་དག་ལ་འདི་སྐད་ཅེས་བཀའ་སྩལ་ཏོ། །བསྐལ་པ་བཟང་པོ་འདི་ལ་སྔོན་སངས་རྒྱས་བཅོམ་ལྡན་འདས་བཞི་བྱུང་སྟེ། དེ་དག་གིས་ཀྱང་མཆོད་<line/>
རྟེན་གོ་མ་ས་གན་ད་ཡུལ་དང་བཅས་པར་བྱིན་གྱིས་བརླབས་སོ། །བསྐལ་པ་བཟང་པོ་འདི་ཉིད་ལ་མ་འོངས་པའི་དུས་ན་ཡང་སངས་རྒྱས་སྟོང་རྩ་གཅིག་འབྱུང་བར་འགྱུར་ཏེ། དེ་<line/>
དག་ཐམས་ཅད་ཀྱང་འཁོར་དང་བཅས་ཏེ་འདིར་གཤེགས་ནས་མཆོད་རྟེན་གོ་མ་ས་ལ་གན་ད་ཡུལ་དང་བཅས་པར་བྱིན་གྱིས་རློབ་ཅིང༌། མཚམས་གཅད་པ་དང༌། བཀྲ་ཤིས་པ་དང༌།<line/>
དགེ་བར་མཛད་པར་འགྱུར་རོ། །ང་ཡང་ད་ལྟར་བྱིན་གྱིས་རློབ་པའི་དུས་ལ་བབ་པས་བྱིན་གྱིས་རློབ་པར་མཛད་དོ། །དེ་ནས་དེའི་ཚེ་ལྷའི་ཡང་ལྷ་སངས་རྒྱས་བཅོམ་ལྡན་འདས་ཏིང་ངེ་<line/>
འཛིན་ད་ལྟར་གྱི་སངས་རྒྱས་མངོན་སུམ་དུ་བཞུགས་པ་ཞེས་བྱ་བ་དང༌། གཞན་ཡང༌། དེ་བཞིན་གཤེགས་པའི་ཏིང་ངེ་འཛིན་གྲངས་མེད་པ་ལ་སྙོམས་པར་ཞུགས་སོ། །དེའི་ཚེ་ཏིང་ངེ་<line/>
འཛིན་ལ་སྙོམས་པར་འཇུག་པ་རྣམས་དང༌། བསམ་གཏན་པ་རྣམས་ཡོངས་སུ་སྐྱོང་བར་བྱེད་པ་བྱང་ཆུབ་སེམས་དཔའ་མཐུ་ཆེན་ཐོབ་ཀྱིས་ཀྱང༌། སངས་རྒྱས་འོད་སྲུང་གི་མཆོད་རྟེན་གྱི་<line/>
དྲུང་དུ་བཞུགས་ཏེ། ཡུལ་དེ་བྱུང་བར་གྱུར་པའི་ཚེ་བདག་གི་གཟུགས་བརྙན་བྱེད་པར་འགྱུར་བར་ས་གཞི་དེ་བྱིན་གྱིས་བརླབས་སོ། །དེ་བཞིན་དུ་སྨོན་ལམ་ཆེན་པོས་གནས་པ་བྱང་ཆུབ་<line/>
</page>
<page index="7" id="352A">༄༅། །སེམས་དཔའ་འཇམ་དཔལ་གཞོན་ནུར་གྱུར་པས་ཀྱང༌། རི་གླང་རུ་ལ་གཙུག་ལག་ཁང་སྤོང་བྱེད་ཅེས་བྱ་བ་འབྱུང་བར་འགྱུར་བའི་ས་གཞི་དེར། བསྙེན་<line/>
པ་བྱེད་པ་རྣམས་འགྲུབ་པར་འགྱུར་བར་བྱིན་གྱིས་བརླབས་སོ། །དེ་བཞིན་དུ་ནམ་མཁའ་ལྟར་སྟོབས་དཔག་ཏུ་མེད་པ་བྱང་ཆུབ་སེམས་དཔའ་ནམ་མཁའི་སྙིང་པོས་ཀྱང༌།<line/>
གཙུག་ལག་ཁང་འཇིག་ཚོགས་སྤོང་བྱེད་ཅེས་བྱ་བ་འབྱུང་བར་འགྱུར་བའི་ས་གཞི་དེ་མཆོད་གནས་སུ་འགྱུར་བར་བྱིན་གྱིས་བརླབས་སོ། །དེ་བཞིན་དུ་ཐུགས་རྗེ་ཆེན་པོ་དང་<line/>
ལྡན་པ་བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་གིས་ཀྱང༌། གཙུག་ལག་ཁང་འོད་ཅན་ཞེས་བྱ་བ་འབྱུང་བར་འགྱུར་བའི་ས་གཞི་དེར། དངོས་<line/>
གྲུབ་འགྲུབ་པར་འགྱུར་བར་བྱིན་གྱིས་བརླབས་སོ། །དེ་བཞིན་དུ་རྟག་ཏུ་བྱམས་པ་དང་ལྡན་པ་བྱང་ཆུབ་སེམས་དཔའ་བྱམས་པས་ཀྱང༌། གཙུག་ལག་ཁང་བི་སི་མོ་ཉ་<line/>
ཞེས་བྱ་བ་འབྱུང་བར་འགྱུར་བའི་ས་གཞི་དེར། བདག་ཉིད་བཞུགས་པར་བྱིན་གྱིས་བརླབས་སོ། །དེ་བཞིན་དུ་སྤྱོད་པ་ཤིན་ཏུ་རྣམ་པར་དག་པ་བྱང་ཆུབ་སེམས་དཔའ་སའི་<line/>
སྙིང་པོས་ཀྱང༌། གཙུག་ལག་ཁང་ཡེ་ཤེས་རི་ཞེས་བྱ་བ་འབྱུང་བར་འགྱུར་བའི་ས་གཞི་དེ་ཕྱག་བྱ་བར་འོས་པར་འབྱུང་བར་འགྱུར་བར་བྱིན་གྱིས་བརླབས་སོ། །དེ་བཞིན་དུ་གདུལ་<line/>
</page>
<page index="8" id="352B">བའི་སྐྱེ་བོ་རྣམས་གྲོལ་བར་མཛད་པ་ལ་ཐགས་ཐོགས་མི་མངའ་བ་བྱང་ཆུབ་སེམས་དཔའ་སྨན་གྱི་རྒྱལ་བོས་ཀྱང༌། གཙུག་ལག་ཁང་བ་ནོ་ཅོ་ཞེས་བྱ་བ་འབྱུང་བར་འགྱུར་བའི་ས་<line/>
གཞི་དེར་དངོས་གྲུབ་འགྲུབ་པར་བྱིན་གྱིས་བརླབས་སོ། །དེ་བཞིན་དུ་རྫུ་འཕྲུལ་ཆེན་པོ་དང་ལྡན་པ་བྱང་ཆུབ་སེམས་དཔའ་ཀུན་ཏུ་བཟང་པོས་ཀྱང༌། གཙུག་ལག་ཁང་དགེ་<line/>
འདུན་སྐྱོང་ཞེས་བྱ་བ་འབྱུང་བར་འགྱུར་བའི་ས་གཞི་དེར་དངོས་གྲུབ་འགྲུབ་པར་འགྱུར་བར་བྱིན་གྱིས་བརླབས་སོ། །དེ་བཞིན་དུ་སངས་རྒྱས་བཅོམ་ལྡན་འདས་ལ་སོགས་པ། བྱང་<line/>
ཆུབ་སེམས་དཔའ་གཞན་དག་དང༌། དགྲ་བཅོམ་པ་ཆེན་པོ་རྣམས་ཀྱིས་ཀྱང༌། ལི་ཡུལ་གང་དང༌། གང་དུ་གཙུག་ལག་ཁང་དང༌། སྐྱེད་མོས་ཚལ་དང༌། དགོན་པའི་གནས་འབྱུང་བར་<line/>
འགྱུར་བའི་ས་གཞི་ཐམས་ཅད། དཔེར་ན། ཟླ་བ་ཉ་བ་ལ་སྐར་མའི་ཚོགས་རྣམས་ཀྱིས་ཡོངས་སུ་བསྐོར་ནས། སྟེང་གི་བར་སྣང་དག་པ་ལ་རྒྱུ་བ་བཞིན་དུ་མཛེས་པ་དང༌། ཡིད་དུ་འོང་བ་<line/>
དང༌། རྒྱས་པ་དང༌། དགའ་དགའ་ལྟར་འདུག་པར་བྱིན་གྱིས་བརླབས་སོ། །ཡང་དེའི་ཚེ་རི་གླང་རུ་ལ་སངས་རྒྱས་བཅོམ་ལྡན་འདས་བཞུགས་པ་དང༌། བྱང་ཆུབ་སེམས་དཔའ་སེམས་<line/>
དཔའ་ཆེན་པོ་རྣམས་དང༌། དགྲ་བཅོམ་པ་ཆེན་པོ་རྣམས་ཀྱིས་འོད་ཟེར་རྣམ་པ་སྣ་ཚོགས་དུ་མ་བཀྱེ་བས། ལི་ཡུལ་ཐམས་ཅད་སྣང་བ་ཆེན་པོས་ཁྱབ་པར་བྱས་སོ། །དེ་ནས་སྐད་<line/>
</page>
<page index="9" id="353A">༄༅། །ཅིག་དེ་ཉིད་ལ་མཚོ་ཆེན་པོ་དེའི་ནང་ནས་པདྨ་སུམ་བརྒྱ་ལྔ་བཅུ་རྩ་གསུམ་བྱུང་བར་གྱུར་ཏེ། པདྨ་རེ་རེའི་སྟེང་ན་ཡང་སངས་རྒྱས་དང༌། བྱང་ཆུབ་སེམས་<line/>
དཔའི་སྐུ་གཟུགས་འོད་དང་བཅས་པ་བཞུགས་པ་སྣང་བར་གྱུར་ཏོ། །དེ་ནས་དེའི་ཚེ་ལྷ་རྣམས་ཀྱིས་སྔོན་མ་མཐོང་བའི་མཚན་མ་མཐོང་ནས། སངས་རྒྱས་བཅོམ་ལྡན་འདས་<line/>
ལ་ཞུས་པ་དང༌། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། མཚོའི་ནང་ནས་པདྨ་སུམ་བརྒྱ་ལྔ་བཅུ་རྩ་གསུམ་སངས་རྒྱས་དང༌། བྱང་ཆུབ་སེམས་དཔའི་སྐུ་<line/>
གཟུགས་དང་བཅས་ཏེ་བྱུང་བ་འདི་ནི་མ་འོངས་པའི་དུས་ན། ཡུལ་འདི་འབྱུང་བར་འགྱུར་བའི་ཚེ། ཡུལ་འདི་ཉིད་དུ་པདྨ་ཇི་སྙེད་པའི་དགོན་པའི་གནས་དང༌། གཙུག་ལག་<line/>
ཁང་ན་གཎྜི་བརྡུང་བར་འགྱུར་བ་དང༌། གནས་གང་དང༌། གང་དུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང༌། ཉན་ཐོས་ཆེན་པོ་རྣམས་འོད་ཟེར་རྣམ་པ་སྣ་ཚོགས་<line/>
འགྱེད་ཅིང༌། ཡུལ་བྱིན་གྱིས་བརླབས་པའི་ས་གཞི་དེ་དག་དང༌། དེ་བཞིན་དུ་ངས་དེ་བཞིན་གཤེགས་པའི་ཕོ་བྲང་མཆོད་རྟེན་གོ་མ་ས་ལ་གན་ད་ཡུལ་དགེ་བ་དང་བཅས་པ་<line/>
བྱིན་གྱིས་བརླབས་པའི་ས་གཞི་འདིར། དད་པ་ཅན་གྱི་སྦྱིན་བདག་རྣམས་ཀྱིས་སོ་སོ་ནས། སངས་རྒྱས་ལ་སོགས་པའི་གཟུགས་བརྙན་བྱེད་པར་འགྱུར་ཞིང༌། གནས་དེ་<line/>
</page>
<page index="10" id="353B">དང༌། དེ་དག་ཏུ་བསྙེན་པ་བྱས་ན། ཅི་དང༌། ཅི་འདོད་པ་འགྲུབ་པར་འགྱུར་བའི་སྔ་ལྟས་ཡིན་ནོ། །ཡང་དེའི་ཚེ་ལྷ་རྣམས་སྟན་ལས་ལངས་ནས། བཅོམ་ལྡན་འདས་ལ་འདི་སྐད་ཅེས་<line/>
གསོལ་ཏོ། །བཙུན་པ་བཅོམ་ལྡན་འདས། ཡུལ་འདི་དུས་ཇི་ཙམ་ཞིག་ན་འབྱུང་བར་འགྱུར་བ། སུ་ཞིག་གིས་འབྱིན་པར་བགྱིད་པ་ལགས། བཙུན་པ་བཅོམ་ལྡན་འདས། ད་<line/>
ལྟར་ནི་དགོན་པ་ཆབ་ཆེན་པོའི་གཏེར་ལགས་ན། སུ་ཞིག་གིས་ཇི་ལྟར་འབྱིན་པ་བཀའ་སྩལ་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཉོན་ཅིག།<line/>
ང་མྱ་ངན་ལས་འདས་ནས་ལོ་བརྒྱ་ལོན་པའི་ཚེ། རྒྱའི་ཡུལ་དུ་རྒྱའི་རྒྱལ་པོ་ཆ་ཡང་ཞེས་བྱ་བ་བུ་སྟོང་ཚང་བར་བདོག་པ་ཞིག་འབྱུང་བར་འགྱུར་ཏེ། བུ་རེ་རེ་ཡང་ཡུལ་རེ་རེ་<line/>
གསར་དུ་ཚོལ་དུ་བཅུག་གོ །ཕྱིས་ནུབ་ཕྱོགས་ལོགས་ན། རི་གླང་རུ་དང༌། བཅོམ་ལྡན་འདས་ཀྱིས་ཕོ་བྲང་མཆོད་རྟེན་གོམས་ལ་གན་ད་ཡོད་པའི་ཡུལ་དེ་བཞིན་གཤེགས་<line/>
པ་དུ་མས་བྱིན་གྱིས་བརླབས་པ་ཞིག་ཡོད་དེ་ཞེས་ཐོས་ནས། དེ་འདི་སྙམ་དུ། མ་ལ། བདག་ལ་བུ་གཅིག་ཡོད་ན། སངས་རྒྱས་ཕལ་པོ་ཆེས་བྱིན་གྱིས་བརླབས་པའི་གནས་<line/>
དེར་ཡུལ་འདེབས་སུ་གཞུག་གོ་སྙམ་དུ་བསམས་ནས། དེའི་ཚེ་རྒྱའི་རྒྱལ་པོས་རྣམ་ཐོས་ཀྱི་བུ་ལ་བུ་གཅིག་བསླངས་སོ། །རྣམ་ཐོས་ཀྱི་བུས་ཀྱང་འཛམ་བུའི་གླིང་འདི་ན།<line/>
</page>
<page index="11" id="354A">༄༅། །རྒྱལ་པོ་མྱ་ངན་མེད་ཅེས་བྱ་བའི་བུ་ཞིག་བཙས་པ་བྱིན་ཏེ། བུ་དེ་ནི་གཟུགས་བཟང་བ། དབྱིབས་མཛེས་པ། བལྟ་ན་སྡུག་པ་ཞིག་ཡིན་ནོ། །བུ་དེའི་<line/>
དོན་དུ་ས་ལས་ནུ་མ་ཞིག་བྱུང་བ་དང༌། བུ་དེ་སྔོན་གྱི་བསོད་ནམས་དང༌། དགེ་བའི་རྩ་བའི་མཐུས་ནུ་མ་དེ་ལ་ནུ་བར་བྱེད་པས། དེས་ན་བུ་དེའི་མིང་ས་ལས་ནུ་མ་ནུ་ཞེས་བྱའོ།།<line/>
བུ་དེ་མྱུར་བར་སྐྱེས་ནས། ཕ་རྒྱའི་རྒྱལ་པོས་རྒྱལ་སྲིད་ཀྱི་དབང་ནི་བསྐུར། ནོར་མང་པོ་ནི་བྱིན། བློན་པོ་ཕལ་པོ་ཆེ་ནི་ལུས་ཀྱི་རིམ་གྲོ་བར་བསྐོས་ནས། རྒྱལ་པོ་ས་ལས་ནུ་<line/>
མ་ནུ་དེ། བློན་པོ་ཆེན་པོ་ཇང་ཤོ་ཞེས་བྱ་བ་ལ་སོགས་པ་དམག་དུ་མ་དང་ལྷན་ཅིག་ཏུ་རྒྱའི་ཡུལ་ནས་བྱུང་སྟེ། ཡུལ་འདིར་འོང་བར་འགྱུར་རོ། །འོངས་ནས་འདིར་ཡུལ་<line/>
འདེབས་པར་འགྱུར་ཏེ། རྒྱལ་པོ་ས་ལས་ནུ་མ་ནུ་དེས་ཡུལ་བཏབ་པའི་ཕྱིར། རྒྱུ་དེས་ན་ཡུལ་འདིའི་མིང་ནི་ས་ལས་ནུ་མ་ནུའི་ཡུལ་ཞེས་བྱ་བར་འགྱུར་རོ། །དུས་དེའི་ཚེ་ན་<line/>
ནུབ་ཕྱོགས་ལོགས་ནས་རྒྱ་གར་གྱི་མི་ཕལ་པོ་ཆེ་འདིར་འོང་བར་འགྱུར་ཏེ། རྒྱལ་པོ་ས་ལས་ནུ་མ་ནུའི་འབངས་སུ་མཆིད་ཀྱི་འཚལ་ཞིང༌། ཆུ་སྲིད་གཅིག་པར་དུ་མ་པར་འགྱུར་ནས།<line/>
རྒྱའི་བློན་པོ་ཆེན་པོ་ཇང་ཤོ་ལ་སོགས་པས་རིམ་གྱིས་རྒྱ་དང༌། རྒྱ་གར་གྱི་གྲོང་དང༌། གྲོང་ཁྱེར་དང༌། གྲོང་རྡལ་འདེབས་པར་འགྱུར་རོ། །དེ་ལྟར་རྒྱལ་པོས་ལས་ནུ་མ་ནུ་དེ། མི་<line/>
</page>
<page index="12" id="354B">རབས་དུ་མའི་བར་དུ་ཡུལ་འདིའི་རྒྱལ་པོ་བྱེད་པར་འགྱུར་རོ། །རྒྱལ་པོ་དེ་རྣམས་ཀྱིས་ཀྱང་རིམ་གྱིས་སོ་སོ་ནས། ཡུལ་འདིར་དགོན་པའི་གནས་དང༌། གཙུག་ལག་ཁང་བྱས། ཞིང་ཆུ་<line/>
དང༌། འབངས་དང༌། ཞལ་ཏ་བྱེད་པ་ཡང་འབུལ་ཞིང༌། ལ་ལ་ནི་བདག་ཉིད་ཀྱང་རབ་ཏུ་འབྱུང་བར་བྱེད་དོ། །ལ་ལ་ནི་བུ་དང༌། བུ་མོ་རབ་ཏུ་འབྱུང་བར་བྱེད་དོ། །ལ་ལ་ནི་འབངས་ལས་<line/>
གྲངས་མེད་པ་ཞིག་རབ་ཏུ་འབྱུང་བར་གནང་བར་བྱེད་དོ། །ཡུལ་འདིར་མི་བྱང་ཆུབ་སེམས་དཔའི་རིགས་ཅན་མང་པོ་ཞིག་འབྱུང་སྟེ། རྟག་ཏུ་དཀོན་མཆོག་གསུམ་ལས་དགེ་<line/>
བའི་རྩ་བ་གསོག་ཅིང༌། བསོད་ནམས་བྱ་བའི་དངོས་པོ་བྱེད་པར་འགྱུར་རོ། །དེ་ལྟར་ན་ཡུལ་འདི་ནི་རྒྱལ་པོས་ལས་ནུ་མ་ནུས་ཡུལ་གཏོད་པའི་ཚུལ་དེ་ལྟ་བུས་འབྱུང་བར་འགྱུར་རོ། །<line/>
ཡུལ་འདི་ནི་སངས་རྒྱས་འབྱུང་བ་རེ་རེའི་ཚེ་ཡང་འབྱུང་ཞིང་རྒྱས་པར་འགྱུར་རོ། །ཅིའི་ཕྱིར་ཡུལ་གཞན་དང༌། གཞན་དག་གི་ནི་ཞིག་ནས། ཡུན་རིང་མོ་ཞིག་ཏུ་སྟོང་ཞིང་དགོན་<line/>
པར་འདུག་ལ། ཡུལ་དགེ་བ་ནི་སངས་རྒྱས་འབྱུང་བ་རེ་རེའི་ཚེ་མི་རྣམས་ཀྱིས་བརྒྱན་ཅིང་མཛེས་པར་འགྱུར་ཞེ་ན། འདི་ལྟར་ཡུལ་འདི་ནི་ཐུབ་པ་དྲང་སྲོང་ཆེན་པོའི་གནས། དེ་<line/>
བཞིན་གཤེགས་པའི་སྤྱོད་ཡུལ་མཆོད་རྟེན་གོམས་ལ་གནད་ཞེས་བྱ་བ་རི་གླང་རུ་དང་ཉེ་བ། ཆུ་བོ་གོ་མའི་འགྲམ་ན་ཡོད་པའི་ཕྱིར་རོ། །མཆོད་རྟེན་འདི་མདོ་སྡེའི་ནང་ནས་ནི་མིང་གོམས་<line/>
</page>
<page index="13" id="355A">༄༅། །ལ་གན་ད་ཞེས་བྱ་ཡི། འཇིག་རྟེན་ཕལ་གྱི་ཐ་སྙད་དུ་ནི་ཆུ་བོ་གོ་མའི་འགྲམ་ཞེས་བྱ་བར་འདོགས་པར་འགྱུར་ཏེ། འདི་ལྟར་ཇི་སྲིད་དུ་མཆོད་རྟེན་ཆུ་བོ་<line/>
གོ་མའི་འགྲམ་ཞེས་བྱ་བ་དང༌། འོད་སྲུང་གི་མཆོད་རྟེན་འདི་གཉིས་རྒྱས་ཤིང་མཆོད་གནས་སུ་བྱེད་པ་དེ་སྲིད་དུ་ནི། ཡུལ་དགེ་བ་ཡང་རྒྱས་ཤིང་བཟང་པོར་འགྱུར་རོ། །ནམ་<line/>
མཆོད་རྟེན་འདི་གཉིས་རྒུད་པ་དེའི་ཚེ། ཡུལ་ཡང་རྒུད་ཅིང་སྟོངས་པར་འགྱུར་རོ། །དེ་ནས་དེའི་ཚེ་འཁོར་དེར་འདུས་པའི་ལྷ་རྣམས་ཀྱིས། བཅོམ་ལྡན་འདས་ཀྱིས་བཀའ་<line/>
སྩལ་པའི་གསུང་དེ་ཐོས་ནས། མཆོད་རྟེན་གོ་མ་ས་ལ་གན་ད་དང༌། རི་གླང་རུ་ལ་དད་པ་དང༌། གུས་པ་ཆེན་པོ་རྙེད་དེ། སངས་རྒྱས་བཅོམ་ལྡན་འདས་ལ་མགོ་བོས་ཕྱག་<line/>
བཙལ་སྐྱབས་སུ་སོང་ནས། སྤྱན་སྔར་འདི་སྐད་དུ་བདག་ཅག་ཀྱང་དུས་དེའི་ཚེ་ཡུལ་འདིར་རིགས་མཐོན་པོར་སྐྱེས་ནས། བདེ་བར་གཤེགས་པའི་བསྟན་པ་སྲུང་ཞིང༌། ཡུལ་<line/>
ཆོས་ཀྱི་བཀའ་ཁྲིམས་མི་ཉམས་པར་གྱུར་ཅིག་ཅེས་སྨོན་ལམ་བཏབ་བོ། །དེ་ནས་དེའི་ཚེ་བཅོམ་ལྡན་འདས་ཀྱིས་ལྷའི་རྒྱལ་པོ་རྣམ་ཐོས་ཀྱི་བུ་དང༌། བྱང་ཆུབ་སེམས་དཔའ་<line/>
སེམས་དཔའ་ཆེན་པོ་འདུ་ཤེས་ཅན་ཞེས་བྱ་བ་དང༌། ལྷའི་ལྷ་མི་ཕམ་པ་ཞེས་བྱ་བ་དང༌། ཀླུའི་རྒྱལ་པོ་ཁྱིམ་ཚིག་ཅེས་བྱ་བ་དང༌། ལྷ་ནམ་མཁའི་དབྱིངས་ཞེས་བྱ་བ་དང༌།<line/>
</page>
<page index="14" id="355B">ལྷ་གསེར་གྱི་ཕྲེང་བ་ཅན་ཞེས་བྱ་བ་དང༌། ལྷ་མོ་ལྕགས་ཀྱུ་ཅན་ཞེས་བྱ་བ་དང༌། ལྷ་མོ་གནས་ཅན་ཞེས་བྱ་བ་རྣམས་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ། ཁྱེད་རྣམས་<line/>
ལ་མཆོད་རྟེན་གོ་མ་ས་ལ་གན་ད་དང༌། རི་གླང་རུ་ཡུལ་དང་བཅས་པ་དང༌། ངའི་བསྟན་པ་དང༌། སྲས་རྣམས་ཡོངས་སུ་གཏད་ཀྱི། ཡོངས་སུ་བསྲུང་བ་དང༌། བསྐྱབ་པ་དང༌།<line/>
བསྐྱང་བ་དང༌། མཆོད་གནས་སུ་འགྱུར་བར་གྱིས་ཤིག །ཡུལ་འདིའི་རྒྱལ་པོ་དང༌། ཡུལ་འཛིན་པའི་བློན་པོ་དང༌། སྦྱིན་བདག་ཆོས་དང་མཐུན་པ་རྣམས་ཀྱང་ཡོངས་སུ་<line/>
གཏད་ཀྱི། དེ་བཞིན་དུ་གྱིས་ཤིག །རི་གླང་རུ་ལུང་བསྟན་པའི་མདོ་འདི་ཡང་ཡོངས་སུ་གཏད་ཀྱི། འཕེལ་ཞིང་རྒྱས་པར་གྱིས་ཤིག །གང་གི་ཚེ་ཡུལ་འདི་མེའམ། ཆུའམ། ཕ་རོལ་<line/>
གྱི་དམག་གིས་ཉེན་ཅིང་ཕོངས་པར་གྱུར་པ་ན། མདོ་འདི་བཀླག་པ་དང༌། ཁ་ཏོན་དང༌། མཆོད་པ་དང༌། བསམ་པ་དང༌། བསྒོམ་པ་བྱས་ན། དེས་ན་ཡུལ་དེའི་གནོད་པ་ཞི་<line/>
བར་འགྱུར་རོ། །མ་འོངས་པའི་དུས་ན་སེམས་ཅན་རྣམས་ཀྱིས་ལས་ཀྱི་རྣམ་པར་སྨིན་པས། ཡུལ་འདིར་སུམ་པ་རྣམས་དང༌། བོད་རྣམས་འོང་བར་འགྱུར་གྱི། དེའི་ཚེ་མདོ་<line/>
འདི་ལྷོགས་ཤིག་དང༌། མདོ་འདི་ཐོས་ནས་མདོ་འདིའི་མཐུ་དང༌། ལྷ་རྣམས་ཀྱི་བྱིན་གྱི་རླབས་ཀྱིས། དད་པ་མེད་པ་དེ་རྣམས་ཡུལ་འཇིག་པར་མི་བྱེད་ཅིང༌། ཡིད་ཀྱང་འགྱོད་པར་<line/>
</page>
<page index="15" id="356A">༄༅། །འགྱུར་རོ། །མ་འོངས་པའི་དུས་ན་ཡུལ་འདིར་རྒྱ་རྣམས་ཀྱང་འོང་བར་འགྱུར་གྱི། དེའི་ཚེ་མདོ་འདི་ལྷོགས་ཤིག་དང༌། མདོ་འདི་ཐོས་ནས་དེ་དག་<line/>
དད་པ་སྐྱེ་བར་འགྱུར་རོ། །དད་པའི་སྟོབས་ཀྱིས་ཡུལ་མི་འཇིག་ཅིང༌། ཕྱིར་ཞིང་བསྲུང་བ་དང༌། བསོད་ནམས་བྱ་བའི་དངོས་པོ་ཡང་བྱེད་པར་འགྱུར་ཏེ། རྒྱུ་དེས་ནི་མདོ་<line/>
འདི་ནི་ཡུལ་ལ་ཕན་འདོགས་པ་བྱེད་པ་ཡིན་ནོ། །མདོ་འདི་ནི་ཕན་ཡོན་གཞན་ཡང་མང་དུ་ཡོད་དེ། ཡུན་ཐུང་དུས་ནི་བརྗོད་པར་མི་ནུས་སོ། །དེའི་ཕྱིར་མདོ་འདི་ཁྱེད་<line/>
རྣམས་ལ་ཡོངས་སུ་གཏད་དོ། །དེ་ནས་དེའི་ཚེ་རྣམ་ཐོས་ཀྱི་བུ་ལ་སོགས་པ་ལྷ་རྣམས་དང༌། ཀླུ་ཡི་རྒྱལ་པོ་དང༌། ལྷ་མོ་དེ་དག་ཐམས་ཅད་འཁོར་དང་བཅས་ཏེ་ལངས་<line/>
ནས༑ བཅོམ་ལྡན་འདས་ཀྱི་སྤྱན་སྔར་པུ་སྨོའི་ལྷ་ང་ས་ལ་བཙུགས་ཏེ། ཐལ་མོ་སྦྱར་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། བདག་ཅག་<line/>
རྣམས་ཀྱིས་བཅོམ་ལྡན་འདས་ཀྱི་བཀའ་སྤྱི་བོས་ལེན་པར་འཚལ་ལོ། །ཡང་གསོལ་བ། སྟོན་པ་བཅོམ་ལྡན་འདས་ཀྱིས་ཇི་སྐད་བཀའ་སྩལ་པ་བཞིན་དུ་མཆོད་རྟེན་<line/>
གོ་མ་ས་ལ་གན་ད་དང༌། རི་གླང་རུ་ཡུལ་དང་བཅས་པ་ཐམས་ཅད་ཀྱང་ཡོངས་སུ་བསྲུང་བར་འཚལ། བདེ་བར་གཤེགས་པའི་བསྟན་པ་དང༌། ཆོས་དང་མཐུན་པའི་རྒྱལ་<line/>
</page>
<page index="16" id="356B">པོ་དང༌། རབ་ཏུ་བྱུང་བ་དང༌། ཆོས་དང་མཐུན་པར་ཡུལ་འཛིན་པ་དང༌། ཆོས་དང་མཐུན་པའི་སྦྱིན་བདག་དང༌། གང་ཞིག་བསོད་ནམས་བྱ་བའི་དངོས་པོ་བགྱིད་པར་འགྱུར་<line/>
བ་དེ་དག་ཐམས་ཅད་ཀྱང་ཡོངས་སུ་བསྲུང་བར་ནི་འཚལ་ན། བཅོམ་ལྡན་འདས། ཇི་སྲིད་དུ་ཡུལ་འདིར་དཀོན་མཆོག་གསུམ་མཆོད་གནས་སུ་བགྱིད་པ་དང༌། ཡུལ་འཛིན་བས་<line/>
ཀྱང་ཆོས་དང་མཐུན་པར་ཡུལ་སྐྱོང་ཞིང༌། ཆོས་དང་མི་མཐུན་པའི་སེམས་ཅན་རྣམས་ཀྱི་མགོན་མི་བགྱིད་པ་དེ་སྲིད་དུ་ནི་བདག་ཅག་གིས་ཡོངས་སུ་བསྲུང་བར་རྔོ་ཐོགས་ཏེ། མདོ་<line/>
འདི་ཡང་ལི་ཡུལ་རིང་དུ་གནས་པར་བགྱི་བའི་སླད་དུ། ལི་ཡུལ་ནས་ཉི་འོག་ཏུ་གྱུར་པའི་རྒྱལ་པོ་དང༌། བློན་པོ་རྣམས་ལ་མདོ་སྡེ་འདི་ནི་བཅོམ་ལྡན་འདས་ཀྱིས་ལི་ཡུལ་གྱི་ཆེད་དུ་<line/>
རི་གླང་རུ་ལ་བཤད་པ་ཡིན་ནོ་ཞེས་རྣར་གྲགས་པར་བགྱི། སུག་པར་ཐོབ་པར་བགྱི། སེམས་བསྒྱུར་བར་བགྱིའོ། །བཅོམ་ལྡན་འདས། ནམ་ཡུལ་འདིར་དཀོན་མཆོག་གསུམ་<line/>
མཆོད་གནས་སུ་མི་བགྱིད་ཅིང༌། ཆོས་དང་མི་མཐུན་པ་རྣམས་ཀྱི་མགོན་ལྷག་པར་བགྱིད་པ་དེའི་ཚེ། བདག་ཅག་རྣམས་ཀྱི་གཟི་བརྗིད་དང༌། མཐུ་སྟོབས་ཉམས་པར་<line/>
འགྱུར་བས་ཡུལ་འདིའི་ཆེད་དང༌། བསྲུང་བར་ནི་རྔོ་མི་ཐོགས་སོ། །དེ་ཅིའི་སླད་དུ་ཞེ་ན། བདག་ཅག་རྣམས་ཀྱི་མཐུ་སྟོབས་དང༌། གཟི་བརྗིད་ནི་བདེ་བར་གཤེགས་པའི་བསྟན་པ་<line/>
</page>
<page index="17" id="357A">༄༅། །དང༑ ཆོས་དང་མཐུན་པར་ཡུལ་ཆོས་བཞིན་དུ་སྐྱོང་བ་དང༌། བསོད་ནམས་བྱ་བའི་དངོས་པོ་དགེ་བའི་རྩ་བའི་མཐུས་འཕེལ་བར་འགྱུར་བ་ལགས་<line/>
སོ༑ ༑དེ་ནས་དེའི་ཚེ་སངས་རྒྱས་བཅོམ་ལྡན་འདས་གདན་ལས་བཞེངས་ནས། རི་གླང་རུའི་སྟེང་གི་འགྲམ་ནས་མཆོད་རྟེན་གོ་མས་ལ་གན་ད་གང་ན་བ་དེ་ལོགས་སུ་གཟིགས་<line/>
ནས༑ ཡང་ནས་ཡང་དུ་དེ་བཞིན་གཤེགས་པའི་སྤྱོད་ཡུལ་མཆོད་རྟེན་གོ་མ་ས་ལ་གན་ད་དང༌། རི་གླང་རུ་དང༌། ཡུལ་དང་བཅས་པ་ལན་གཉིས་ལན་གསུམ་གྱི་བར་དུ་བྱིན་<line/>
གྱིས་བརླབས་ནས། ལི་ཡུལ་ཐམས་ཅད་དང༌། མཚོའི་ནང་ན་གནས་པའི་སེམས་ཅན་གྲངས་མེད་བ་རྣམས་ལ་འོད་ཟེར་དང༌། ཐུགས་རྗེ་ཆེན་པོས་ཁྱབ་པར་མཛད་དེ། འོད་<line/>
ཟེར་དེ་དང༌། ཐུགས་རྗེ་ཆེན་པོ་དེས་ཆུ་ན་གནས་པའི་སེམས་ཅན་དེ་དག་ཐམས་ཅད་ཀྱི་སྡུག་བསྔལ་ནི་ཞི་བར་གྱུར། ཁོ་བ་དང༌། འཁོན་དུ་འཛིན་པ་དང་ནི་བྲལ་ཏེ། བྱམས་པའི་སེམས་<line/>
དང་ལྡན་པར་གྱུར་ཅིང༌། ལྷའི་བདེ་བ་དང་ལྡན་ནས་སྐད་ཅིག་དེ་ཉིད་ལ་སེམས་ཅན་དེ་དག་ལས་གྲངས་མེད་པ་ཞིག་ཚེ་འཕོས་ནས། ལྷ་དང༌། མི་རྣམས་ཀྱི་ནང་དུ་སྐྱེས་ཏེ། སངས་<line/>
རྒྱས་ཉིད་དུ་འགྱུར་བའི་ས་བོན་རྙེད་ཅིང༌། བྱང་ཆུབ་ལས་ཕྱིར་མི་ལྡོག་པར་གྱུར་ཏོ། །དེ་ནས་དེའི་ཚེ་བཅོམ་ལྡན་འདས་ཀྱིས་ལྷ་རྣམས་ལ་ལན་གསུམ་གྱི་བར་དུ་བོས་ནས། འདི་<line/>
</page>
<page index="18" id="357B">སྐད་ཅེས་བཀའ་སྩལ་ཏོ། །རིགས་ཀྱི་བུ། ཁྱེད་ཀྱིས་དམ་བཅས་པ་རྣམས་ནི་བརྩོན་འགྲུས་མེད་པར་མི་འགྲུབ་བོ། །རིགས་ཀྱི་བུ། ངས་བསྐལ་པ་གྲངས་མེད་པ་གསུམ་གྱི་བར་དུ་དཀའ་<line/>
བ་སྤྱད་པའི་བསྟན་པ་འདི་དང༌། མཆོད་རྟེན་གོ་མ་ས་ལ་གནད་ཡུལ་དང་བཅས་པ་ཁྱེད་རྣམས་ལ་ཡོངས་སུ་གཏད་ཀྱི་ཡོངས་སུ་སྲུངས་ཤིག །ཁྱེད་རྣམས་ལས་གང་ཞིག་གིས་ང་<line/>
རྗེས་སུ་དྲན་ཞིང་གཟུངས་ཡོད་པ་དང༌། བསྟན་པ་བསྲུང་བ་དེས་ནི་བསྟན་པ་འདི་ལ་རབ་ཏུ་བྱུང་བ་རྣམས་ཡོངས་སུ་བསྲུང་བར་གྱིས་ཤིག །དེ་ཅིའི་སླད་དུ་ཞེ་ན། མི་ཁྱིམ་པ་ལ་ལ་ཞིག་<line/>
ལོ་བརྒྱའི་བར་དུ་ཉིན་རེ་ཞིང་དགེ་བའི་རྩ་བ་བསོད་ནམས་ཆེན་པོ་བྱེད་ལ། འགའ་ཞིག་ཉིན་གཅིག་རབ་ཏུ་བྱུང་ནས་བསྟན་པ་ལ་གནས་ན། སྔ་མས་ཕྱི་མའི་བསོད་ནམས་ཀྱི་བརྒྱའི་<line/>
ཆར་ཡང་མི་ཆོག་གོ །དེ་ཅིའི་སླད་དུ་ཞེ་ན། སངས་རྒྱས་གངྒཱའི་ཀླུང་གི་བྱེ་མ་སྙེད་ཐམས་ཅད་ཀྱང་སྔར་ཁྱིམ་གྱི་གནས་སྤངས་ཏེ་རབ་ཏུ་བྱུང་ནས། སྤྱོད་ལམ་དེ་ཉིད་ཀྱིས་བྱང་ཆུབ་<line/>
ཆེན་པོ་བརྙེས་སོ། །ང་ཡང་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་ཏེ། ས་བཅུ་བརྙེས་ནས་སྲིད་པ་ཐ་མའི་ཚེ། ནམ་ཕྱེད་<span class="conversion-problem" title="128: Cannot convert ACIP {ONA} because O is a &quot;vowel&quot; without an associated consonant.">ONA</span>་རྒྱལ་པོའི་ཁབ་ནས་བྱུང་སྟེ། ནགས་ཚལ་དུ་གཤེགས་<line/>
སོ༑ ༑ནགས་ཚལ་ནས་བཞོན་པ་རྒྱལ་པོ་ཡབ་ཀྱི་ཐོག་ཏུ་དཀྲི་ནས། རང་གི་སྐྲ་རལ་གྲིས་བྲེགས་ཏེ། ངའི་གོས་གྱ་ནོམ་པ་རིན་ཐང་མེད་པ་རྔོན་པ་དེ་དག་ལས་ཆོས་གོས་ངུར་སྨྲིག་ཏུ་<line/>
</page>
<page index="19" id="358A">༄༅། །བརྗེས་སོ། །ངས་ཆོས་གོས་དེ་གྱོན་ནས་དུས་གསུམ་གྱི་སངས་རྒྱས་ཐམས་ཅད་ལ་ཕྱག་བཙལ་སྐྱབས་སུ་སོང་ནས། རབ་ཏུ་བྱུང་བའི་སྤྱོད་ལམ་བཟུང་བ་<line/>
དང༌། ལྷ་ཐམས་ཅད་ང་ལ་ཕྱག་འཚལ། སྐྱབས་སུ་སོང་ནས་ཕྱི་བཞིན་དུ་འབྲང་ངོ༌། །ང་ཡང་སྤྱོད་ལམ་དེ་ཉིད་ཀྱིས་ཡང་དག་པར་རྫོགས་པའི་སངས་རྒྱས་བརྙེས་སོ། །དེའི་ཕྱིར་<line/>
བདེ་བར་གཤེགས་པའི་བསྟན་པ་ནི་དམ་པ་ཡིན་པར་ཤེས་པར་བྱའོ། །རབ་ཏུ་བྱུང་བ་ནི་བསོད་ནམས་དང་ལྡན་པར་ཤེས་པར་བྱའོ། །འཇིག་རྟེན་ན་རབ་ཏུ་བྱུང་བས་ཐོབ་པ་མ་གཏོགས་<line/>
པར་ཁྱིམ་པའི་ཆ་ལུགས་ཀྱིས་དགྲ་བཅོམ་པའམ། རང་སང་རྒྱས་སམ། བླ་ན་མེད་པའི་བྱང་ཆུབ་འཐོབ་པ་ནི་སུས་ཀྱང་མ་ཐོས་མ་མཐོང་ངོ༌། །རབ་ཏུ་བྱུང་བའི་སྤྱོད་ལམ་དམ་པ་<line/>
འདི་ནི་འཇིག་རྟེན་ན་ལྷ་ལ་སོགས་པ་ཐམས་ཅད་ཀྱི་མཆོད་གནས་ཡིན་ནོ། །དེ་ནས་དེའི་ཚེ་ལྷ་དང༌། ལྷ་མོ་དེ་དག་ཐམས་ཅད་སྟན་ལས་ལངས་ཏེ། དབྱངས་གཅིག་ཏུ་སངས་རྒྱས་བཅོམ་ལྡན་<line/>
འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། བདག་ཅག་རྣམས་ཀྱིས་བཅོམ་ལྡན་འདས་ཀྱིས་ཇི་ལྟར་བཀའ་སྩལ་པ་བཞིན་འཚལ་ཞིང༌། བསམ་བཞིན་<line/>
དུ་བཀའ་ལས་འགལ་བར་མི་འཚལ་ལོ། །ཡུལ་འདིར་སངས་རྒྱས་ཀྱི་བསྟན་པ་དང༌། དེ་བཞིན་གཤེགས་པའི་སྤྱོད་ཡུལ་མཆོད་རྟེན་དང་བཅས་པ་ཡང་ཀུན་ཏུ་བསྲུང་བ་དང༌།<line/>
</page>
<page index="20" id="358B">བསྐྱང་བ་དང༌། རྗེས་སུ་གཟུང་བར་འཚལ་གྱི། བཅོམ་ལྡན་འདས་ཀྱིས་ཀྱང་བདག་ཅག་རྣམས་ལ་མཐུ་བསྟང་དུ་གསོལ། །དེ་ཅིའི་སླད་དུ་ཞེ་ན། མ་འོངས་པ་རྩོད་པའི་དུས་ན་བྱིན་<line/>
གྱིས་བརླབས་པའི་ཡུལ་འདིར་དགྲ་མང་པོ་དང༌། མ་དད་པ་དང༌། ཕྱིར་རྒོལ་བ། བདེ་བར་གཤེགས་པའི་བསྟན་པ་ལ་དད་པའི་ཁྱད་པར་མི་རྙེད་ཅིང༌། བསྟན་པ་གཞིག་པའི་སླད་<line/>
དུ་བརྩོན་པ་དག་འབྱུང་བའི་སླད་དུའོ། །དེ་ནས་དེའི་ཚེ་བཅོམ་ལྡན་འདས་ཀྱིས་ལྷ་དེ་དག་ལ་ལེགས་སོ་ཞེས་བྱ་བ་གནང་སྟེ། སྐྱེས་བུ་དམ་པ་རྣམས་ལེགས་སོ། །ལེགས་སོ། །ངས་ཀྱང་<line/>
ཡུལ་འདི་བྱིན་གྱིས་བརླབས་ཟིན་ཏེ། བྱིན་གྱིས་བརླབས་པ་དེ་ཉིད་ཀྱིས་མཚམས་བཅད་པ་ཡང་ཡིན་ནོ། །མ་འོངས་པ་རྩོད་པའི་དུས་ན་ཡུལ་འདི་གཞོམ་པའི་ཕྱིར། སུམ་པའི་དམག་<line/>
ཕལ་པོ་ཆེ་དང༌། དྲུག་གུ་རུས་སྣ་ཚོགས་དང༌། ཧོར་དང༌། གཞན་ཡང༌། དད་པ་མེད་པ་དག་འོང་བར་འགྱུར་ཏེ། དེའི་ཚེ་ཡུལ་གཞན་དང༌། གཞན་དག་ནས་དེ་བཞིན་གཤེགས་པའི་<line/>
གཟུགས་བརྙན་བྱིན་གྱིས་བརླབས་པ་དག་ཡུལ་འདིར་གཤེགས་ནས། ཡུལ་གྱི་ས་མཚམས་བསྲུང་བར་མཛད་དེ། བསོད་ནམས་ཀྱི་སྟོབས་དེས་ན་ཡུལ་འདི་གཏན་བརླག་པར་<line/>
མི་འགྱུར་རོ། །གཟུགས་བརྙན་དེ་དག་གི་ཕྱི་བཞིན་དུ་བྱང་ཆུབ་སེམས་དཔའ་དང༌། ལྷ་དང༌། ཀླུ་དང༌། མཐུ་སྟོབས་དང་ལྡན་པ་མང་པོ་དག་འོང་ཞིང༌། ཡུལ་ཡུལ་དུ་གནོད་པ་རྣམས་<line/>
</page>
<page index="21" id="359A">༄༅། །ཟློག་པར་བྱེད། དགྲ་རྣམས་ཀྱིས་ཡུལ་མི་ཆོམས་པར་བྱེད་དེ། དགེ་བ་ཅན་ཞེས་བྱ་བའི་མཁར་ནས། དེ་བཞིན་གཤེགས་པ་བདེ་བའི་འབྱུང་གནས་<line/>
ཞེས་བྱ་བའི་གཟུགས་བརྙན་གཤེགས་ནས། ནུབ་ཕྱོགས་མཁར་ཀོ་ཤེད་དུ་བཞུགས་ཤིང༌། ཡུལ་གྱི་ས་མཚམས་བསྲུང་བར་འགྱུར་རོ། །བྱང་ཕྱོགས་ཡུལ་ཤེ་ན་ཞ་ཞེས་<line/>
བྱ་བའི་དེ་བཞིན་གཤེགས་པའི་གཟུགས་བརྙན་ཤེ་ན་ཞ་ཞེས་བྱ་བ་སའི་འོག་ནས་འབྱུང་བར་འགྱུར་ཞིང༌། ཡུལ་གྱི་ས་མཚམས་བསྲུང་བར་འགྱུར་རོ། །དེ་བཞིན་གཤེགས་<line/>
པའི་གཟུགས་བརྙན་ཀིའུ་ལང་ཞེས་བྱ་བར་གཤེགས་ནས་ཤར་ཕྱོགས་ཡུལ་ཕྱེ་མ་ཞེས་བྱ་བའི་མཁར་དུ་བཞུགས་ཤིང༌། ཡུལ་གྱི་ས་མཚམས་བསྲུང་བར་འགྱུར་རོ། །དེ་<line/>
བཞིན་གཤེགས་པའི་གཟུགས་བརྙན་ཕྱེ་སེ་ཞེས་བྱ་བར་གཤེགས་ནས། བྱང་ཕྱོགས་ཀྱི་རི་གླང་རུ་ལ་འོད་སྲུང་གི་མཆོད་རྟེན་གྱི་དྲུང་དུ་བཞུགས་ཤིང༌། དགེ་སློང་དགོན་པ་པ་<line/>
རྣམས་ཀྱི་དགེ་བའི་རྩ་བ་བསྐྱེད་ཅིང༌། དེ་བཞིན་གཤེགས་པའི་བསྟན་པ་དང༌། ཡུལ་གྱི་ས་མཚམས་བསྲུང་བར་འགྱུར་རོ། །མཁར་དགེ་བ་ཅན་ཞེས་བྱ་བའི་ནང་ན། ཚོང་འདུས་<line/>
ཀ་ས་དི་ཟེ་ཞེས་བྱ་བར་དེ་བཞིན་གཤེགས་པའི་གཟུགས་བརྙན་རྒྱལ་པོའི་ཕོ་བྲང་གནས་ཞེས་བྱ་བར་བཞུགས་ཤིང༌། མཁར་དགེ་བ་ཡུལ་དང་བཅས་པའི་ས་མཚམས་བསྲུང་<line/>
</page>
<page index="22" id="359B">བར་འགྱུར་རོ། །ས་གཞི་ཉོ་མོ་ཉ་ཞེས་བྱ་བ་གང་དུ་རྒྱལ་པོ་ཡོལ་ཞེས་བྱ་བ་མཁར་བརྩིག་པའི་གྲོས་བྱེད་པར་འགྱུར་བ་དེར། དེ་བཞིན་གཤེགས་པའི་གཟུགས་བརྙན་ཅུ་གོན་པ་ན་ཞེས་བྱ་བ་<line/>
བཞུགས་ཤིང༌། མཁར་དགེ་བ་ཅན་ཞེས་བྱ་བ་ཡུལ་དང་བཅས་པའི་ས་མཚམས་བསྲུང་བར་འགྱུར་རོ། །གཙུག་ལག་ཁང་དི་ན་ཛྱ་ཞེས་བྱ་བར་དེ་བཞིན་གཤེགས་པ་མར་མེ་མཛད་<line/>
ཀྱི་གཟུགས་བརྙན་ཐོར་ཀོང་དུ་བྱས་པ་གཤེགས་པར་འགྱུར་ཏེ། གཟུགས་བརྙན་དེ་ནི་ཛམྦུའི་གླིང་གིས་གཟུགས་བརྙན་ཐོར་ཀོང་དུ་བྱས་པ་ཐམས་ཅད་ཀྱི་ཐོག་མར་འབྱུང་བ་ཡིན་ནོ། །<line/>
གཟུགས་བརྙན་དེ་ལ། མི་རྣམས་ཀྱིས་ནི་མཚན་འཁོར་བའི་མར་མེ་མཛད་ཅེས་བྱ་བར་འདོགས་པར་འགྱུར་ཏེ། དེ་ནི། ལི་ཡུལ་གྱི་གཟུགས་བརྙན་ཐོར་ཀོང་དུ་བྱེད་པ་ཐམས་ཅད་ཀྱི་དཔེར་<line/>
འབྱུང་ཞིང༌། བདེ་བར་གཤེགས་པའི་བསྟན་པ་ཡུལ་དང་བཅས་པ་ཡོངས་སུ་བསྲུང་བར་འགྱུར་རོ། །གཞན་ཡང༌། དེ་བཞིན་གཤེགས་པ་རིན་ཆེན་མང་གི་གཟུགས་བརྙན་ཡུལ་འདིའི་<line/>
དབུས་སུ་གཤེགས་ནས། ཕྱོགས་བཅུའི་མཚམས་གཅོད་པར་མཛད་དེ། ཇི་སྲིད་དུ་དེ་བཞིན་གཤེགས་པའི་གཟུགས་བརྙན་ཕྱོགས་ཕྱོགས་ན་བཞུགས་པ་དེ་དག་མཆོད་གནས་སུ་<line/>
བྱེད་པ་དེ་སྲིད་དུ་ཡུལ་འདི་བརླག་པར་མི་འགྱུར་རོ། །ཡུལ་འདི་ནས་སྐྱེས་པའི་མིའམ། ཡུལ་གཞན་ནས་སྐྱེས་པའི་མི་ལ་ལ་ཞིག་དེ་བཞིན་གཤེགས་པའི་གཟུགས་བརྙན་དེ་དག་<line/>
</page>
<page index="23" id="360A">༄༅། །ལ་སྙིང་ཐག་པ་ནས་དད་པ་དང༌། གུས་པ་དང༌། རབ་ཏུ་དང་བར་བྱེད་ཅིང༌། འདི་སྙམ་དུ་བདེ་བར་གཤེགས་པའི་གཟུགས་བརྙན་འདི་དག་ནི། ཡུལ་འདི་བསྲུང་<line/>
བའི་སླད་དུ་གཤེགས་སོ་སྙམ་དུ་ཡང་སེམས་ན། གཟུགས་བརྙན་དེ་དག་ཀྱང་སངས་རྒྱས་བཞུགས་པ་བཞིན་དུ་དོན་མཛད་པར་འགྱུར་རོ། །དེ་ཅིའི་སླད་དུ་ཞེ་ན། གཟུགས་བརྙན་<line/>
དེ་དག་ང་དང་འདྲ་བར་དུས་གསུམ་དུ་གཏོགས་པའི་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པའི་ཕྱིར་རོ། །གཞན་ཡང༌། ཡུལ་འདིར་ངའི་གཟུགས་བརྙན་ཆེན་པོ་ཤིང་<line/>
རྟས་འདྲེན་པ་བྱས་ཏེ། མཁར་དགེ་བ་ཅན་ཞེས་བྱ་བའི་ནང་དུ་བཞག་ནས། མཆོད་གནས་ཆེན་པོར་བྱེད་པར་འགྱུར་རོ། །དེ་ན་ཡུལ་འདིར་ཕྱོགས་དང༌། ཕྱོགས་མཚམས་ནས། ཚོང་དཔོན་<line/>
ཆེན་པོ་རྣམས་འོང་བར་འགྱུར་ཞིང༌། གནོད་པ་རྣམས་ཀྱང་ཞི་བར་འགྱུར་རོ། །གཞན་ཡང༌། ཡུལ་འདིར་དེ་བཞིན་གཤེགས་པའི་གཟུགས་བརྙན་ཉིས་བརྒྱ་རྩ་བརྒྱད། འོད་སྲུང་གི་<line/>
མཆོད་རྟེན་དང་བཅས་པར་འབྱུང་བར་འགྱུར་ཏེ། དེ་དག་ཐམས་ཅད་ཀྱང་ཆོ་འཕྲུལ་ཆེན་པོ་སྟོང་ཅིང་སེམས་ཅན་རྣམས་ཀྱི་སྡིག་པ་ཆེན་པོ་ཡོངས་སུ་སྦྱོང་བ་དང༌། གནོད་པ་<line/>
སེལ་བ་མཛད་པར་འགྱུར་རོ། །ཡུལ་འདིར་གནོད་པ་དང༌། འཇིགས་པ་དང༌། སྐྲག་པ་འགའ་ཞིག་བྱུང་ན། ཡུལ་འདི་ཆེད་དུ་ཕྱོགས་ལྔར་སྦྱོར་བ་བྱས་ཏེ། རྒྱལ་པོ་དང༌།<line/>
</page>
<page index="24" id="360B">བློན་པོ་རྣམས་ཡུལ་འཛིན་པ་གང་ཞིག་འཇིགས་པ་དང་བྲལ་བར་བྱ་བའི་ཕྱིར། བདེ་བར་གཤེགས་པའི་བསྟན་པ་ལས་བསོད་ནམས་སྐྱེད་པར་འདོད་ན། གཙུག་ལག་ཁང་ཚར་མ་<line/>
ཞེས་བྱ་བར་བསོད་ནམས་བྱའོ། །དེ་ཅིའི་ཕྱིར་ཞེ་ན། ཡུལ་འདིའི་མི་རྣམས་ཀྱི་དད་པ་དང༌། ཡང་དག་པའི་ལྟ་བ་ནི་དང་པོའི་གཙུག་ལག་ཁང་དེ་ནས་སྐྱེ་བར་འགྱུར་རོ། །ནམ་ཞིག་ལིའི་རྒྱལ་<line/>
པོ་དང༌། བློན་པོ་དང༌། ཡུལ་འཛིན་པ་རྣམས་ལ་གནོད་པ་རྣམ་པ་སྣ་ཚོགས་ཞིག་བྱུང་ན། རི་གླང་རུ་ལ་སྔོན་ཡང་དག་པར་རྫོགས་པའི་སངས་རྒྱས་གང་ན་བཞུགས་བཞུགས་པའི་ས་<line/>
གཞི་དེ་བསྐོར་བར་བྱའོ། །ཡུལ་འདིའི་སེམས་ཅན་རྣམས་ལས་མི་དགེ་བ་འཆགས་པར་འདོད་ན། མཆོད་རྟེན་གོ་མ་ས་ལ་གན་དའི་དྲུང་དུ་བཤགས་པར་བྱའོ། །དེ་ཅིའི་ཕྱིར་ཞེ་ན།<line/>
མཆོད་རྟེན་དེ་ནི་སངས་རྒྱས་བཅོམ་ལྡན་འདས་བཞུགས་པ་བཞིན་དུ་གང་དག་གིས་བསྐོར་བའམ། མེ་ཏོག་གམ། བདུག་པའམ། དབྱངས་སམ། རོལ་མོའི་སྒྲས་མཆོད་པ་བྱས་<line/>
ན༑ དེའི་མཚམས་མེད་པ་ལྔ་ཡང་ཉམས་དམས་པར་འགྱུར་ན་གཞན་ལྟ་སྨོས་ཀྱང་ཅི་དགོས། ཡུལ་འདི་རྒྱལ་པོ་དང༌། བློན་པོ་དང༌། ཡུལ་འཛིན་པ་གང་ཞིག་བརྟུལ་ཞུགས་ཆེན་<line/>
པོའི་སྡོམ་པ་ལེན་པར་འདོད་པ་དེས། རི་གླང་རུ་ལ་གང་ན་དེ་བཞིན་གཤེགས་པའི་གཟུགས་བརྙན་པི་སེ་ཞེས་བྱ་བ་དང༌། འོད་སྲུང་གི་མཆོད་རྟེན་ཡོད་པ་དེའི་དགེ་འདུན་ལས་<line/>
</page>
<page index="25" id="361A">༄༅། །མནོད་པར་བྱའོ། །དེ་ཅིའི་ཕྱིར་ཞེ་ན། ཡུལ་འདིར་ཆོས་སྤྱོད་པ་ཡོངས་སུ་རྫོགས་པ་དང༌། ཚུལ་ཁྲིམས་ཡོངས་སུ་དག་པ་ནི་དེ་ནས་འབྱུང་བར་འགྱུར་<line/>
བའི་ཕྱིར་རོ། །ཡུལ་འདིའི་མི་ལ་ལ་ཞིག་ཆད་པ་ཆེན་པོ་ཞིག་ལ་ཐུག་ན། དེས་རི་གླང་རུ་ལ་གནས་པའི་འཕགས་པའི་དགེ་འདུན་ལ་སྐྱབས་སུ་འགྲོ་བ་བྱས་ཏེ། དེས་ན་ཆད་པ་<line/>
ཆེན་པོ་དེ་ལས་ཐར་བར་འགྱུར་རོ། །དེ་ཅིའི་ཕྱིར་ཞེ་ན། གནས་དེ་ན་ཐར་པ་ཐོབ་པ་སྟོང་ཕྲག་དུ་མ་ཕྱི་མའི་མཐའི་བར་དུ་གནས་ཤིང་མི་སྟོངས་པའི་ཕྱིར་ཏེ། རྒྱུ་དེས་ན་རི་གླང་རུ་<line/>
དང༑ མཆོད་རྟེན་གོ་མ་ས་ལ་གན་ད་ཡུལ་དང་བཅས་པ་དེ་བཞིན་གཤེགས་པ་རྣམས་ཀྱི་ཆང་ཁྱུ་ཡིན་ནོ། །དེ་ནས་དེའི་ཚེ་ཕྱོགས་བཅུའི་སངས་རྒྱས་ཀྱི་ཞིང་དག་ནས། བྱང་<line/>
ཆུབ་སེམས་དཔའ་ཉི་ཁྲི་ལྷགས་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། དབྱངས་གཅིག་ཏུ་འདི་སྐད་ཅེས་གསོལ་ཏོ། །བཅོམ་ལྡན་འདས།<line/>
བདག་ཅག་རྣམས་ཀྱིས་ཀྱང་ཐབས་སྣ་ཚོགས་ཀྱིས་དེ་བཞིན་གཤེགས་པའི་སྤྱོད་ཡུལ་དང༌། ཡུལ་འདི་ཡོངས་སུ་བསྐྱང་བར་བགྱི། བསྲུང་བར་བགྱི་ཞིང༌། ཇི་སྲིད་དུ་བདེ་བར་<line/>
གཤེགས་པའི་བསྟན་པ་དང༌། དཀོན་མཆོག་གསུམ་ལ་གནས་ཤིང༌། རྒྱལ་པོ་དང༌། བློན་པོ་ལ་སོགས་པ་མི་ཚུལ་ཁྲིམས་དང་ལྡན་པ་དད་པ་ཅན་དང༌། ཡུལ་ཆོས་དང་<line/>
</page>
<page index="26" id="361B">མཐུན་པར་བགྱིད་པ་མཆིས་དེ་སྲིད་དུ་ཡོངས་སུ་མི་གཏང་ཞིང༌། ཡུལ་འདིར་དུས་དུས་སྤྱོད་ལམ་དང༌། ཆ་ལུགས་ཅི་དང༌། ཇི་ལྟ་བུས་སེམས་ཅན་མང་པོའི་བསོད་ནམས་ཆེན་པོ་<line/>
ཡོངས་སུ་སྨིན་པར་འགྱུར་བ་དང༌། སངས་རྒྱས་ཉིད་དུ་སེམས་བསྐྱེད་པར་འགྱུར་བ་དང༌། བསམ་གཏན་དང༌། ཏིང་ངེ་འཛིན་ལ་སྙོམས་པར་འཇུག་པར་འགྱུར་བ་དང༌། སངས་<line/>
རྒྱས་ཉིད་ལས་ཕྱིར་མི་ལྡོག་པར་འགྱུར་བ་དེ་ལྟ་བུའི་སྐྱེ་བ་བླང་བའི་སླད་དུ། ཁ་ཅིག་གིས་ནི་རྒྱལ་རིགས་ཡོངས་སུ་གཟུང་བར་བགྱི། ཁ་ཅིག་གིས་ནི་རབ་ཏུ་བྱུང་བ་དང༌། ཁྱིམ་པ་<line/>
གཞན་གྱི་ཆ་ལུགས་ཡོངས་སུ་གཟུང་བར་བགྱིའོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ལེགས་སོ། །ལེགས་སོ། །རིགས་ཀྱི་བུ། ཁྱེད་རྣམས་ཀྱིས་འདི་ལྟར་<line/>
བསྐལ་པ་བཟང་པོའི་སངས་རྒྱས་ཐམས་ཅད་ཀྱི་སྤྱོད་ཡུལ་དང༌། ཡུལ་འདི་གང་དུ་སེམས་ཅན་རྣམས་སངས་རྒྱས་ཉིད་ལས་ཕྱིར་མི་ལྡོག་པར་འགྱུར་བར་དེ་ལྟ་བུ་ཆུ་གང་ཐོབ་<line/>
ཅིག༑ ཡང་དེའི་ཚེ་ལྷ་རྣམ་ཐོས་ཀྱི་བུ་ཞེས་བྱ་བ་དང༌། མི་ཕམ་པ་ཞེས་བྱ་བ་ལ་སོགས་པ་ལྷ་ཐམས་ཅད་ཀྱིས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་<line/>
ད་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་ཡུལ་འདི་བསྲུང་བའི་སླད་དུ་མཐུ་བསྟང་བ་དང༌། བཅོམ་ལྡན་འདས་ཀྱི་བྱིན་གྱིས་བརླབས་པ་དང༌། མཐུས་བདག་<line/>
</page>
<page index="27" id="362A">༄༅། །ཅག་རྣམས་ཀྱིས་ཀྱང་དེ་བཞིན་གཤེགས་པའི་སྤྱོད་ཡུལ་དང༌། བྱིན་གྱིས་བརླབས་བརླབས་པའི་ཡུལ་འདི། ཀུན་ཏུ་བསྲུང་ཞིང་ཡལ་བར་མི་གཏང་བར་<line/>
བགྱི་བའི་སླད་དུ་བརྩོན་འགྲུས་ཆེན་པོའི་ཤུགས་ཀྱིས་འབད་པར་འཚལ་ལོ། །གལ་ཏེ་ཡུལ་འདིར་གྲུ་གུ་ལ་སོགས་པ་གཏུམ་པོ་དད་པ་མ་མཆིས་པ་རྣམས་དང༌། ཧོར་དང༌། སུམ་<line/>
པའི་དམག་དག་མཆི་བར་འགྱུར་ན། དེ་དག་ཕན་ཚུན་ནང་འཁྲུགས་འབྱུང་བ་དང༌། དེ་དག་གི་འཁོར་ནང་མི་མཐུན་པར་འགྱུར་བ་དང༌། འགུམ་པར་འགྱུར་བར་བགྱིའོ། །ཡང་<line/>
ན་དེ་དག་ཅི་ནས་ཀྱང་འདིར་མཆི་ཞིང༌། དེ་བཞིན་གཤེགས་པའི་བསྟན་པ་འཇིག་མི་ནུས་པར་བགྱི་བའི་སླད་དུ། གཞན་གྱི་དབང་དུ་འགྱུར་བར་བགྱིའོ། །གལ་ཏེ་རྒྱའི་དམག་<line/>
དག་མཆིས་པར་གྱུར་ན། དེ་དག་གི་སེམས་དད་པར་བགྱི་ཞིང་སླར་ཡུལ་འདི་ལ་ཕན་འདོགས་པ་དང༌། ཕྱིས་ཡུལ་འདིར་བསོད་ནམས་བགྱི་བའི་དངོས་པོ་དགེ་བ་རྒྱ་ཆེན་<line/>
པོ་བགྱིད་དུ་སྩལ་ཏོ། །ནམ་ཞིག་ཡུལ་འདིའི་སེམས་ཅན་རྣམས་ལ་གནོད་པར་བགྱིད་པ་དེའི་ཚེ་ན་ཡང་ཕྱིར་དད་པར་བགྱི་ཞིང་མདོ་འདི་ཡང་ཁོང་དུ་ཆུད་པར་བགྱིད་དུ་སྩལ་ཏོ། །<line/>
གང་གི་ཚེ་དེ་དག་མ་འོངས་པའི་དཀོན་མཆོག་གསུམ་གྱི་ཡོ་བྱད་ལ་དབང་འཚལ་ཞིང་མངའ་འཕྲོག་པ་དང༌། སེམས་ཅན་བསོད་ནམས་དང་ལྡན་པ་རྣམས་ལ་འཚེ་བ་དེའི་ཆེ་<line/>
</page>
<page index="28" id="362B">ནི༑ བདག་ཅག་གི་འཁོར་གནོད་སྦྱིན་དད་པ་ཅན་དང༌། དད་པ་མ་མཆིས་པ་དུ་མ་ཞིག་དབང་བསྐུར་ཏེ། བཀྱེ་ནས་ཡུལ་དེར་ཅི་ནས་ཀྱང་ཡུན་རིང་མོ་ཞིག་གི་བར་དུ་རྒུད་པར་བགྱི་<line/>
ཞིང༑ ཡུལ་འདི་འཇིག་མི་ནུས་པར་བགྱི་བའི་སླད་དུ་མུ་གེ་དང༌། ནད་དང༌། ཕ་རོལ་གྱི་དམག་མཆི་བར་བགྱིད་དུ་སྩལ་ཏོ། །ལི་ཡུལ་གྱི་ནོར་རྫས་དེ་དག་གིས་འཚལ་བ་རྣམས་ཀྱང་<line/>
བཀྲ་མི་ཤིས་པར་བགྱི་ཞིང༌། གང་དང༌། གང་དུ་ཕྱིན་པའི་ཡུལ་དེ་ཐམས་ཅད་དུ་ཡང་སྨན་ཡོན་མི་ཐོགས་ཤིང་འཁྲུག་པར་བགྱིའོ། །དེ་དག་གི་ཡུལ་འཛིན་པ་དང༌། དམག་དཔོན་ཡང་<line/>
རྒུད་པར་བགྱིའོ། །བོད་ཀྱི་དམག་རྣམས་ལ་ཡང་དེ་བཞིན་དུ་རིག་པར་བགྱི་སྟེ། དེ་གང་གི་ཚེ་དེ་དག་ཆོས་དང་མཐུན་པར་ཡུལ་འདི་འཛིན་ཅིང་སྲུང་ན་ནི། བདག་ཅག་རྣམས་ཀྱིས་ཀྱང་<line/>
དེ་དག་ཡོངས་སུ་བསྐྱང་ཞིང་རྒྱལ་བར་འགྱུར་བར་བགྱིའོ། །ནམ་ཞིག་དེ་དག་བདེ་བར་གཤེགས་པའི་བསྟན་པ་འཇིག་པ་དང༌། ཡུལ་གྱི་མི་ལ་གནོད་པར་བགྱི་བ་དེའི་ཚེ་ན། དམག་<line/>
རྣམས་ནང་འཁྲུག་འབྱུང་བ་དང༌། དམག་གི་དཔོན་ཡང་ཚེ་ཐུང་དུ་རྒུད་པར་བགྱི་སྟེ། རྒྱས་པར་ནི་སྔ་མ་བཞིན་ནོ། །མ་འོངས་པའི་དུས་ན་ཡུལ་འདིའི་རྒྱལ་པོ་དང༌། བློན་པོ་སེམས་གྱ་<line/>
གྱུ་ཅན། བསོད་ནམས་ཆུང་བ་དང༌། དད་པ་མེད་པ། དཀོན་མཆོག་གསུམ་གྱི་དཀོར་ལ་འཇོལ་ཉོག་ཏུ་རློམ་ཞིང༌། ཡུལ་གྱི་རྩིས་མགོ་དང་འགལ་བར་བགྱིད་པ། ནོར་རྫས་མ་<line/>
</page>
<page index="29" id="363A">༄༅། །བརྟགས་པས་གོ་འཕང་ཚོལ་ལ། སེམས་ཅན་བསོད་ནམས་དང་ལྡན་པ་རྣམས་ལ་སུན་འབྱིན་དུ་རྒོལ་བ། ངོ་ཚ་མེད་པ། མངོན་དུས་ཅན། འདོད་<line/>
པའི་ཡོན་ཏན་གྱིས་ངོམས་མི་མྱོང་བ། རབ་ཏུ་འབྱུང་བ་དག་གིས་སེམས་སྐྱོ་བ་ལ་ལ་དག་འབྱུང་བར་འགྱུར་ན། དེ་དག་ནི་བདག་ཅག་གིས་ཀྱང་ཡུལ་འདི་ནས་དབྱུང་ཞིང་ཡུལ་ངན་པ་<line/>
གཞན་དང༌། གཞན་དག་ཏུ་སྤྱུགས་པར་བགྱིས་ཏེ། ཚུལ་དེ་ལྟ་བུས་ཡུལ་འདི་ཡོངས་སུ་བསྐྱང་བ་དང༌། བསྲུང་བར་བགྱིའོ། །བཅོམ་ལྡན་འདས། སླད་མ་རྩོད་པའི་དུས་ན། ཡུལ་འདི་<line/>
གཞིག་པར་བརྩོན་པའི་སེམས་ཅན་བདུད་ཀྱི་ཕྱོགས་སྡིག་པ་བགྱིད་པ། མཐུ་སྟོབས་དང་ལྡན་པ། ཡུལ་དག་ཏུ་སེམས་ཅན་རྣམས་ཀྱི་དད་པ་ཟློག་པར་བགྱིད་པ། སེམས་གདུག་ཅིང་<line/>
བརླང་བའི་ལྷ་དང༌། ཀླུ་དང༌། གནོད་སྦྱིན་དང༌། སྲིན་པོ་དུ་མ་ཞིག་འབྱུང་བར་འགྱུར་ལ། དེ་དག་ཀྱང་བདག་ཅག་གི་དབང་དུ་མི་འགྱུར་ན། དེ་ལ་བདག་ཅག་གིས་ཐབས་ཇི་ལྟར་<line/>
འཚལ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ཁྱེད་ཡིད་སྐྱོ་བར་མ་བྱེད་ཅིག །དེ་ཅིའི་ཕྱིར་ཞེ་ན། གླིང་བཞི་པ་འདི་ན། བྱང་ཆུབ་སེམས་དཔའ་རྣམས་དང༌།<line/>
ལྷ་མཐུ་སྟོབས་ཆེ་བ་དང༌། ཀླུ་དང༌། གནོད་སྦྱིན་ས་ཐོབ་པ་དུ་མ་ཞིག་གནས་པ་དེ་དག་ལ་སེམས་འཇམ་པོས་མཆོད་པ་ཆེན་པོ་བྱས་ཏེ། མཆོད་རྟེན་གོ་མ་ས་ལ་གན་ད་དང༌། གཙུག་<line/>
</page>
<page index="30" id="363B">ལག་ཁང་ཚར་མ་ལ་སོགས་པ། ཡུལ་བྱིན་གྱིས་བརླབས་བརླབས་པ་རྣམས་སུ་ཐེག་པ་ཆེན་པོའི་སྡེ་སྣོད་ཤེས་རབ་ཀྱི་ཕ་རོལ་ཏུ་ཕྱིན་པ་དང༌། འདུས་པ་ཆེན་པོ་དང༌། སངས་རྒྱས་ཕལ་པོ་ཆེ་<line/>
དང༑ དཀོན་མཆོག་བརྩེགས་པ་ལ་སོགས་པ་ཤིན་ཏུ་རྒྱས་པའི་སྡེ་མང་པོ་ལྷོགས་ཤིག་དང༌། ཡུལ་སོ་སོ་ནས་བྱང་ཆུབ་སེམས་དཔའ་ས་བཅུ་པ་ལ་སོགས་པ་དང༌། མཐུ་སྟོབས་ཆེ་<line/>
བའི་སེམས་ཅན་དེ་དག་ཡུལ་འདིར་འོངས་ནས་ཆོས་ཀྱི་རོ་མནོས་ཤིང༌། དུས་གསུམ་དུ་གཏོགས་པའི་དེ་བཞིན་གཤེགས་པ་རྣམས་ཀྱི་དམ་ཚིག་ལས་མི་འགལ་བར་བྱེད།<line/>
བསྐལ་པ་བཟང་པོའི་སངས་རྒྱས་རྣམས་ཀྱི་སྤྱོད་ཡུལ་དང༌། ཡུལ་ཡང་སྲུང་བར་བྱེད། ཡུལ་འདིའི་མི་དང༌། བསྟན་པ་ཡང་སྲུང་བར་བྱེད་པར་འགྱུར་རོ། །གཞན་ཡང༌། མ་འོངས་པའི་<line/>
དུས་ན། ཡུལ་དགེ་བ་འདིའི་རྒྱལ་པོ་མཐུ་ཆུང་བར་འགྱུར་ཏེ། མཐུ་ཆུང་བ་དེས་ན་རང་གི་མཐུ་སྟོབས་ཀྱིས་ཡུལ་མི་ཐུབ་པས། རྒྱལ་པོ་དད་པ་ཅན་གཞན། འདི་ལྟ་སྟེ། བོད་ཀྱི་རྒྱལ་པོ་<line/>
དང༑ རྒྱའི་རྒྱལ་པོ་ལ་སོགས་པ་ལ་སྐྱབས་བཙལ་ནས་ཡུལ་སྲུང་བར་བྱེད་དོ། །དེ་ཅིའི་ཕྱིར་ཞེ་ན། མ་འོངས་པའི་དུས་ན་རྒྱ་དང༌། བོད་ཀྱི་ཡུལ་དུ་དཀོན་མཆོག་གསུམ་གནས་<line/>
ཤིང༑ མཆོད་གནས་ཆེན་པོར་བྱེད་པ་དང༌། ཡུལ་དེ་དག་ཀྱང་བྱང་ཆུབ་སེམས་དཔའ་ཆེན་པོའི་གནས་སུ་འགྱུར་ཞིང༌། སེམས་ཅན་དེ་དག་ཀྱང་བྱང་ཆུབ་ཆེན་པོའི་ལམ་ཚོལ་<line/>
</page>
<page index="31" id="364A">༄༅། །པའི་ངང་ཚུལ་ཅན། ཐེག་པ་ཆེན་པོ་ལ་དད་པ། ཏིང་ངེ་འཛིན་ལ་གཞོལ་བར་འགྱུར་ཏེ། དེ་དག་གི་མཐུ་སྟོབས་ཀྱིས་ལི་ཡུལ་གྱི་མི་དང༌། དཀོན་མཆོག་<line/>
གསུམ་བརླགས་པར་མི་འགྱུར་རོ། །སྐྱེས་བུ་དམ་པ་ཁྱེད་རྣམས་ཀྱིས་ཀྱང་བོད་དང༌། རྒྱའི་རྒྱལ་པོ་དང༌། བློན་པོ་དག་ཅི་ནས་ཀྱང་མཆོད་རྟེན་གོ་མ་ས་ལ་གན་ད་དང༌། ཡུལ་དགེ་<line/>
བ་འདི་ལ་རི་མོ་བྱེད་པར་འགྱུར་བ་དང༌། ཡུལ་འདིར་བསོད་ནམས་བྱ་བའི་དངོས་པོ་དགེ་བ་རྒྱ་ཆེན་པོ་བྱེད་པར་འགྱུར་བ་དང༌། ཡུལ་འདིའི་མི་ཉི་འོག་དད་པ་མེད་པའི་ཡུལ་གཞན་<line/>
དུ་འཁྱམས་པ་རྣམས་ཀྱང་སྡུག་བསྔལ་དང་དབྲལ་ཞིང་བདེ་བར་རང་གི་ཡུལ་དུ་བསྐྱལ་ནས། ཕྱིར་ཡང་དག་པའི་ལྟ་བ་ཅན་དང༌། བསོད་ནམས་ལ་དགའ་བར་འགྱུར་བར་<line/>
སེམས་སྒྱུར་ཅིག་དང༌། དགེ་བའི་རྩ་བ་དེའི་སྟོབས་ཀྱིས་སྐྱེས་བུ་དམ་པ་ཁྱེད་རྣམས་ཀྱི་དགེ་བའི་རྩ་བ་དང༌། མདངས་དང༌། གཟི་བརྗིད་དང༌། འཁོར་འཕེལ་བར་འགྱུར་ཞིང་སངས་<line/>
རྒྱས་ཉིད་དུ་ཡང་ཉེ་བར་འགྱུར་གྱི། དུས་གསུམ་དུ་གཏོགས་པའི་དེ་བཞིན་གཤེགས་པ་རྣམས་ཀྱི་གདམས་ངག་ལ་བྱས་པ་གཟོ་བར་གྱིས་ཤིག །འདི་ལྟར་ཡུལ་འདིའི་སེམས་<line/>
ཅན་རྣམས་ནི་ཕྱིར་མི་ལྡོག་པ། བྱང་ཆུབ་སེམས་དཔའི་ལས་དང་ལྡན་པ། སྙིང་རྗེ་དང་ལྡན་པ། བདེན་པ་དང་ལྡན་པ། གཏོང་ཕོད་པ། ཕྲག་དོག་དང༌། འཁོན་དུ་འཛིན་པ་རྣམ་<line/>
</page>
<page index="32" id="364B">པར་སྤངས་པ། བྱས་པ་གཟོ་བ། ཆོས་ལ་དགའ་བ། ཡང་དག་པའི་ལྟ་བ་ཅན། ལོག་པར་ལྟ་བ་ཐམས་ཅད་རྣམ་པར་སྤངས་པ། སེམས་འཇམ་པར་འགྱུར་ཏེ། རྒྱུ་དེས་ན་དགེ་<line/>
བ་རྣམས་ཞེས་བྱའོ། །ཡུལ་འདི་མཁར་ཡང་མི་བྱམས་པ་དང༌། འཇམ་པ་སེམས་དང་ལྡན་པ་རྣམས་དང༌། མཆོད་རྟེན་དང༌། གཙུག་ལག་ཁང་དུ་མས་བརྒྱན་པར་འགྱུར་<line/>
ཏེ༑ དེའི་ཕྱིར་མཁར་དགེ་བ་ཅན་ཞེས་བྱའོ། །གཞན་ཡང༌། ཡུལ་གཞན་དག་ནས་སེམས་ཅན་དད་པ་མེད་པ་སྡང་བ་འཁོན་དུ་འཛིན་པ་དག་ཡུལ་འདིར་འོངས་པ་ཀུན། ཡུལ་<line/>
འདིའི་རྡུལ་གྱིས་རེག་ཅིང༌། ཡུལ་འདི་ནས་འཁྲུངས་པའི་འཚོ་བ་ལ་ལོངས་སྤྱོད་ན། དེ་དག་ཐམས་ཅད་ཀྱིས་སེམས་བསྒྱུར་ནས། སེམས་འཇམ་པ་དང༌། མཉེན་པ་དང༌།<line/>
བྱམས་པའི་བསམ་པ་དང༌། ཁྲོབ་དང༌། འཁོན་དུ་འཛིན་པ་སྤངས་པ་དང༌། དད་པ་དང༌། ཡང་ཡུལ་འདིར་སྡིག་པ་མི་བྱེད་པར་འགྱུར་སྟེ། ཡུལ་འདི་ནི་ཡོན་ཏན་མང་པོ་<line/>
འདི་དག་དང་ལྡན་པ་ཡིན་ནོ། །དེ་ནས་དེའི་ཚེ་སྔར་སངས་རྒྱས་བཅོམ་ལྡན་འདས་ཀྱིས་ལན་གསུམ་གྱི་བར་དུ་བྱིན་གྱིས་བརླབས་ནས། འོད་ཟེར་ཐུགས་རྗེ་ཆེན་པོ་དང་<line/>
བཅས་ཏེ་བཀྱེ་བ་དེས། ཆུ་ན་གནས་པའི་སེམས་ཅན་རྣམས་ཀྱི་ཡོངས་སུ་དག་པ་དང༌། བདེ་བ་དང་ལྡན་པར་བྱས་ནས་ཆུའི་ནང་ནས་སླར་འཐོན་ཏེ། ཕྱོགས་བཅུའི་སངས་<line/>
</page>
<page index="33" id="365A">༄༅། །རྒྱས་ཀྱི་ཞིང་ཐམས་ཅད་དུ་ཁྱབ་པར་གྱུར་ཏོ། །ཡང་འོད་ཟེར་དེ་དག་སླར་ལོག་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་ཡུལ་<line/>
བྱིན་གྱིས་བརླབས་པ་དང༌། ཉན་ཐོས་ཆེན་པོ་རྣམས་ཀྱིས་ཡུལ་བྱིན་གྱིས་བརླབས་པ་དང༌། མཚོའི་ནང་ནས་བྱུང་བའི་པད་མོའི་སྟེང་ན། དེ་བཞིན་གཤེགས་པའི་གཟུགས་<line/>
བརྙན་བཞུགས་པ་དེ་དང༌། དེ་དག་གི་འོད་ཟེར་དེ་དང་འདྲེས་ནས་ནམ་མཁའ་ལས་འཕགས་ཏེ། སྟེང་གི་ནམ་མཁའ་ཁེབས་པར་གྱུར་ཅིང༌། ལི་ཡུལ་ཐམས་ཅད་དུ་ལྷའི་མེ་ཏོག་གི་<line/>
ཆར་ཕབ་བོ། །ལྷའི་མེ་ཏོག་དེ་དག་ཕན་ཚུན་དུ་རེག་པ་ལས་ཆོས་ཀྱི་སྒོ་མོ། འདི་ལྟ་སྟེ། སངས་རྒྱས་དང༌། ཆོས་དང༌། དགེ་འདུན་གྱི་མཚན་དང༌། ཡང་དག་པའི་ལྟ་བ་དང༌། ཤེས་རབ་དང༌། ཚུལ་<line/>
ཁྲིམས་དང༌། དགེ་བའི་རྩ་བ་དང༌། དེ་བཞིན་གཤེགས་པ་རྣམས་ཀྱི་དཀའ་བ་སྤྱད་པ་དང༌། སྨོན་ལམ་དང༌། བྱང་ཆུབ་སེམས་དཔའི་རྫུ་འཕྲུལ་དང༌། སེམས་ཅན་ཡོངས་<line/>
སུ་སྨིན་པར་བྱེད་པ་དང༌། དགེ་སྦྱོང་གི་འབྲས་བུ་བཞི་པོ་རྒྱུན་དུ་ཞུགས་པ་དང༌། ལན་གཅིག་ཕྱིར་འོང་བ་དང༌། ཕྱིར་མི་འོང་བ་དང༌། དགྲ་བཅོམ་པ་དང༌། ཁམས་གསུམ་<line/>
གྱི་སྲིད་པ་ལས་ངེས་པར་འབྱིན་པ་དང༌། རྣམ་པར་ཐར་པའི་སྒོ་གསུམ་དང༌། འདུ་བྱེད་འཇིག་པ་དང༌། དྲན་པ་ཉེ་བར་གཞག་པ་དང༌། འཕགས་པའི་བདེན་པ་དང༌། རྫུ་<line/>
</page>
<page index="34" id="365B">འཕྲུལ་གྱི་རྐང་པ་དང༌། བསམ་གཏན་དང༌། བསྡུ་བའི་དངོས་པོ་དང༌། སོ་སོ་ཡང་དག་པར་རིག་པ་དང༌། གཟུགས་མེད་པའི་སྙོམས་པར་འཇུག་པ་བཞི་དང༌། དབང་པོ་ཡོངས་སུ་<line/>
དག་པ་དང༌། བྱང་ཆུབ་ཀྱི་ཕྱོགས་དང་མཐུན་པའི་ཆོས་མཐའ་དག་གི་སྒྲ་འབྱིན་པར་གྱུར་ཏོ། །གཞན་ཡང༌། སེམས་ཡོངས་སུ་དག་པ་དང༌། བྱང་ཆུབ་ཀྱི་ཡན་ལག་དང༌། འཕགས་<line/>
པའི་ལམ་དང༌། སྙོམས་པར་འཇུག་པ་དང༌། ས་དང༌། སྟོབས་དང༌། ཐུགས་རྗེ་དང༌། བྱམས་པ་ཆེན་པོ་དང༌། རྟེན་ཅིང་འབྲེལ་བར་འབྱུང་བ་དང༌། ཐེ་ཚོམ་སེལ་བ་དང༌། སངས་རྒྱས་<line/>
ཉིད་ལས་མི་ལྡོག་པ་དང༌། ཏིང་ངེ་འཛིན་དང༌། མངོན་པར་རྟོགས་པ་དང༌། མི་སྐྱེ་བའི་ཆོས་ལ་བཟོད་པ་དང༌། མ་འདྲེས་པ་དང༌། སངས་རྒྱས་ཉིད་དུ་འགྱུར་བ་དང༌། མི་རྟག་པ་དང༌།<line/>
སྡུག་བསྔལ་བ་དང༌། བདག་མེད་པ་དང༌། སྟོང་པ་དང༌། མ་བྱས་པ་དང༌། མ་སྐྱེས་པ་དང༌། ཕྱིན་ཅི་མ་ལོག་པ་དང༌། ཡང་དག་པའི་མཐའ་དང༌། དེ་བཞིན་གཤེགས་པའི་སྙིང་པོ་<line/>
ཁོངས་སུ་གཏོགས་པ་རྣམ་པར་མི་རྟོག་པའི་ཡེ་ཤེས་རྟོགས་པ་དང༌། རྣལ་འབྱོར་པ་རྣམས་ཀྱིས་སོ་སོ་རང་གིས་རིག་པའི་སྤྱོད་ཡུལ་དང༌། སྐྱེ་བ་སྡུག་བསྔལ་བ་དང༌། རྒ་བ་དང༌།<line/>
སྡུག་པ་དང་བྲལ་བ་དང༌། མི་སྡུག་པ་དང་ཕྲད་པ་དང༌། འདོད་པ་བཙལ་ཏེ་མ་རྙེད་པའི་སྡུག་བསྔལ་གྱི་སྒྲ་ཡང་བྱུང་བར་གྱུར་ཏོ། །གཞན་ཡང༌། ཕུང་པོ་ལྔ་པོ་དག་ལས་སེམས་ཅན་<line/>
</page>
<page index="35" id="366A">༄༅། །མེད་པ་དང༌། གསོ་བ་དང༌། གང་ཟག་དང༌། སྲོག་མེད་པ་དང༌། ཆོས་བདེན་པ་སྐྱེ་བ་མེད་པ་དང༌། འགག་པ་མེད་པ། རྟག་པ་མེད་པ། ཆད་པ་<line/>
མེད་པ། འོངས་པ་མེད་པ། འགྲོ་བ་མེད་པ་དང༌། དཀོན་མཆོག་གསུམ་གྱི་གདུང་དང༌། བྱིན་གྱིས་བརླབས་དང༌། འགྲོ་བ་ལྔ་པོ་དག་གི་འཕྲུལ་པ། རྨི་ལམ་ལྟ་བུ་དང༌། འཁོར་<line/>
བའི་འདུ་བྱེད་བཙོན་ར་ལྟ་བུ་དང༌། སྒྱུ་མ་དང༌། སྨིག་རྒྱུད་དང༌། ཆུ་ཟླ་དང༌། བྲག་ཆ་ལྟ་བུ་ཞེས་བྱ་བའི་སྒྲ་བྱུང་བར་གྱུར་ཏོ། །གཞན་ཡང༌། དད་པ་དང༌། མངོན་པར་རྟོགས་པ་དང༌།<line/>
བརྩོན་འགྲུས་དང༌། དགེ་བ་བཅུའི་ལས་ཀྱི་ལམ་དང༌། འཁོར་བས་སྐྱོ་བར་གྱུར་པ་དང༌། དེ་ལྟ་བུ་ལ་སོགས་པ་སྒྲ་བརྒྱ་སྟོང་དུ་མ་བྱུང་བར་གྱུར་ཏོ། །འཁོར་འདུས་པ་མང་པོ་དེ་<line/>
དག་དང༌། བྱང་ཆུབ་སེམས་དཔའ་ཕྱོགས་ཕྱོགས་ནས་ལྷགས་པ་དེ་དག་ཐམས་ཅད་ས་ལ་གནས་པའི་ལྷ་དང༌། ཀླུ་དང༌། ནམ་མཁའ་ལ་གནས་པའི་ལྷ་དང༌། གནོད་སྦྱིན་<line/>
ཐམས་ཅད་སེམས་ངོ་མཚར་དུ་གྱུར་ནས་རངས་པ་སྐྱེས་ཏེ། ཆོས་ཀྱི་སྒོ་མོའི་སྒྲ་དེ་དག་ལ་ཡིད་མི་ཕྱེད་པར་གྱུར་ཏོ། །དེ་ནས་དེའི་ཚེ་འཁོར་དེ་དག་གིས་ཁོང་དུ་ཆུད་པར་བྱ་བའི་<line/>
ཕྱིར༑ བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། ཅིའི་སླད་<line/>
</page>
<page index="36" id="366B">དུ༑ ཆོ་འཕྲུལ་ཆེན་པོ་འདི་ལྟ་བུ་བསྟན་པ་ལགས། བཅོམ་ལྡན་འདས་ཀྱིས་ཚངས་པའི་དབྱངས་ཀྱིས་བཀའ་སྩལ་པ། འཇམ་དཔལ། ཆོས་ཀྱི་སྒོ་མོ་འདི་དག་ནི། ཡུལ་དགེ་བ་<line/>
ནས་སྐྱེས་པའི་སེམས་ཅན་རྣམས་ཀྱི་ཆེད་དང༌། འཁོར་བཞི་པོ་རྣམས་ཀྱི་ཆེད་དུ་ཡང་ལྷག་པར་བྱིན་གྱིས་བརླབས་ནས་བསྟན་པ་ཡིན་ཏེ། ཆོས་ཀྱི་སྒོ་མོ་འདིས་ནི། བྱང་ཆུབ་སེམས་<line/>
དཔའ་རྣམས་ཚེགས་ཆུང་ངུ་དང༌། འབད་པ་ཆུང་དུས་དབང་པོ་དང༌། ཤེས་པ་ཡོངས་སུ་དག་པར་འགྱུར་ཞིང་ཆོས་ཀྱི་སྒོ་མོ་དེ་དང་དེ་དག་ཀྱང་མངོན་པར་རྟོགས་པར་འགྱུར་རོ། །<line/>
མ་འོངས་པའི་སྐྱེ་བོ་དེ་དག་ནི་བྱིས་པ་ཆུང་དུ་ཡན་ཆད་ཆོས་མངོན་པར་རྟོགས་པར་དགའ་ཞིང༌། རྩེད་མོར་ཡང་ཆོས་ཀྱི་སྒོ་མོ་འདི་དག་སྨྲ་བར་འགྱུར་རོ། །སེམས་ཅན་དེ་དག་དབང་<line/>
པོ་ཡོངས་སུ་བརྟས་ནས། ཆོས་ཀྱི་མིག་རྣམ་པར་དག་པས་དེ་བཞིན་གཤེགས་པའི་སྐུ་ཡང་མཐོང་བར་འགྱུར། ཆོས་ཀྱི་རྣ་བ་རྣམ་པར་དག་པས་ཆོས་ཡང་དག་པ་མ་ནོར་བ་ཡང་ཐོས་<line/>
པར་འགྱུར། དེ་དག་འཁོར་བ་ནས་འདུ་བྱེད་དང༌། ཆོས་ཐམས་ཅད་ལས་ཀྱང་སེམས་རྣམ་པར་གྲོལ་བར་འགྱུར་ཏེ། སེམས་དེ་ལྟ་བུ་དེས་ན་ཡུལ་དགོན་པ་བྱིན་གྱིས་བརླབས་པ་<line/>
འདིར་དགེ་བའི་ཕྱོགས་ལ་བརྩོན་པའམ། ཡང་རི་གླང་རུ་ལ་དེ་དག་ཐམས་ཅད་དངོས་གྲུབ་ཐོབ་པར་གྱུར་ཏེ། བདུད་སྡིག་ཅན་གྱིས་ཀྱང་གླགས་མི་རྙེད་ན། གཞན་དག་གིས་ལྟ་སྨོས་ཀྱང་<line/>
</page>
<page index="37" id="367A">༄༅། །ཅི་དགོས། འདི་ལྟ་སྟེ། ལྷ་རྣམས་ཀྱིས་འཁོར་གནོད་སྦྱིན་ནམ། དྲི་ཟའམ། མི་འམ་ཅི་ཆད་པས་བཅད་པར་གྱུར་ན་ཡང་མཆོད་རྟེན་གོ་མ་ས་ལ་གན་ད་<line/>
དང༑ རི་གླང་རུ་ལ་འཁྲས་ན། དེ་དག་གིས་མི་མཐོང་བར་འགྱུར་རོ། །བརྒྱ་ལ་མཐོང་ན་ཡང་སེམས་ཞི་བར་འགྱུར་ཏེ། རྒྱུ་དེས་ན་རི་གླང་རུ་དང༌། མཆོད་རྟེན་གོ་མ་ས་ལ་གན་<line/>
ད་ནི༑ མཚམས་གཅད་པ་དང༌། གཙང་བྱེད་དང༌། སྐྱབས་དང༌། འཇིག་རྟེན་གྱི་ཁམས་གཞན་དག་ན་གནས་པའི་སེམས་ཅན་རྣམས་ཀྱིས་ཀྱང་ཕྱག་བྱ་བར་འོས་པ་ཡིན་ནོ།།<line/>
མཆོད་རྟེན་གོ་མ་ས་ལ་གན་ད་དང༌། རི་གླང་རུ་དང༌། ཡུལ་དགེ་བ་དང༌། མཁར་དགེ་བ་ཅན་དང༌། དགོན་པ་བྱིན་གྱིས་བརླབས་པའི་མིང་ཐོས་ནས། དད་པ་སྐྱེས་པ་ཙམ་<line/>
གྱིས་ཀྱང་སྡིག་པ་ཆེན་པོ་འབྱང་བར་འགྱུར་རོ། །དེ་ནས་དེའི་ཚེ་བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་དང༌། རྣམ་ཐོས་ཀྱི་བུ་ལ་བཀའ་སྩལ་པ། རིགས་ཀྱི་བུ་<line/>
ཁྱེད་གཉིས་སོང་ལ། མཚོ་ཆེན་པོ་འདིར་ཤའི་རི་དྲོལ་ཏེ། བྱང་ཕྱོགས་ལོགས་སུ་གྱི་ཤོ་གཙང་པོའི་ནང་དུ་ཕོ་ལ། ཆུ་ལ་གནས་པའི་སེམས་ཅན་རྣམས་ལ་མི་གནོད་པར་<line/>
སྲུང་བ་དང༌། ཡུལ་འདི་མཚམས་མངོན་པར་གྱིས་ཤིག །དེ་ནས་ཉན་ཐོས་ཆེན་པོ་ཤཱ་རིའི་བུ་དང༌། རྣམ་ཐོས་ཀྱི་བུས་དེ་བཞིན་འཚལ་ལོ་ཞེས་གསོལ་ནས། རྫུ་འཕྲུལ་གྱིས་<line/>
</page>
<page index="38" id="367B">ནམ་མཁའ་ལས་ཤའི་རི་གང་ན་བ་དེ་ལོགས་སུ་ཆས་ཏེ། ཤཱ་རིའི་བུས་ནི་ལག་ན་འཁར་གསིལ་ཐོགས། རྣམ་ཐོས་ཀྱི་བུས་ནི་ལག་ན་མདུང་ཐོགས་ཏེ། ཤའི་རི་ཕྱེད་སྐམ་པས་<line/>
བླངས་ཏེ། ནུབ་ཕྱོགས་སུ་བཞག་ནས། ཆུ་སྲོལ་ཆེན་པོ་གཏོད་དོ། །མཚོ་སྲོག་ཆགས་དང་བཅས་པར་གྱི་ཤོ་གཙང་པོའི་ནང་དུ་ཕོ་སྟེ། ཚུལ་དེ་ལྟ་བུས་མཆོད་རྟེན་གོ་མ་ས་ལ་གན་<line/>
ད་དང༌། རི་གླང་རུ་དང༌། ལི་ཡུལ་དེ་མངོན་པར་བྱས་སོ། །དེ་ནས་བཅོམ་ལྡན་འདས་ཀྱིས་འཕགས་པ་སྤྱན་རས་གཟིགས་དབང་ཕྱུག་དང༌། བྱམས་པ་ལ་སོགས་པ། བྱང་ཆུབ་<line/>
སེམས་དཔའ་སེམས་དཔའ་ཆེན་པོ་བརྒྱད་དང༌། བྱང་ཆུབ་སེམས་དཔའ་ཉི་ཁྲི་དྲང་སྲོང་དང་བཅས་པ་དང༌། རྣམ་ཐོས་ཀྱི་བུ་དང༌། ཁྱིམ་ཚིག་ལ་སོགས་པ་ལྷ་ཆེན་པོ་བརྒྱད་དང༌།<line/>
འཁོར་སུམ་ཁྲི་ལྔ་སྟོང་ལྔ་བརྒྱ་དང་བཅས་པ་ལ། མཆོད་རྟེན་གོ་མ་ས་ལ་གན་ད་ལ་སོགས་པ་ཡོངས་སུ་གཏད་དེ། ལྷ་དེ་དག་གིས་ཀྱང་དེ་བཞིན་དུ་གནས་སོ། །བཅོམ་ལྡན་<line/>
འདས་ཀྱིས་ཀྱང་དེ་བཞིན་དུ་གནང་ངོ༌། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང༌། འཁོར་དེ་དག་ཐམས་ཅད་ཀྱིས་བཅོམ་ལྡན་འདས་ཀྱིས་གསུངས་པ་ལ་ཡི་རངས་<line/>
ཏེ་མངོན་པར་བསྟོད་དོ། །འཕགས་པ་རི་གླང་རུ་ལུང་བསྟན་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
