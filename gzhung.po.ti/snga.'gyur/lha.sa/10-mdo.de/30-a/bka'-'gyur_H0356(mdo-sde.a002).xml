<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="76" index="2"/>
<offset page="66" line="1" col="12"/>
<range start="1" end="30"/>
<title>ཟླ་འོད་ཀྱི་རྟོགས་པ་བརྗོད་པ། </title>
<section>མདོ་སྡེ། </section>
<volume>ཨ</volume>
<status asof="31Jan2012">not checked</status>
</info>
<pageset>
<page index="1" id="34B">།།རྒྱ་གར་སྐད་དུ། ཙནྡྲ་པྲ་བྷ་ཨ་བ་དཱ་ནཱ་མ། བོད་སྐད་དུ། ཟླ་<line/>
འོད་ཀྱི་རྟོགས་པ་བརྗོད་པ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །སངས་རྒྱས་བཅོམ་ལྡན་འདས་རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀ་གནས་པ་ན་<line/>
བཞུགས་ཏེ། གང་གི་ཚེ་ཚེ་དང་ལྡན་པ་དགེ་སློང་ཤཱ་རིའི་བུ་དང༌། མོའུ་དགལ་གྱི་བུ་གཉིས་ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདས་པ་<line/>
དེའི་ཚེ། དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པར་མཛད་པའི་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ། གང་དགེ་སློང་ཤཱ་རིའི་བུ་དང༌། མོའུ་དགལ་<line/>
གྱི་བུ་གཉིས་གཙོ་བོ་དེ་མྱ་ངན་ལས་འདས་པ་འདི་མ་བཟོད་ནས། སངས་རྒྱས་ལ་སོགས་པ་དགེ་སློང་གི་དགེ་འདུན་བཞུགས་པའི་ཐོག་མར་ཡོངས་སུ་མྱ་ངན་ལས་འདས་པ་ནི་ངོ་མཚར་ཆེའོ།།<line/>
བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག །གང་དགེ་སློང་ཤཱ་རིའི་བུ་དང༌། མོའུ་དགལ་གྱི་བུ་གཉིས་འདོད་ཆགས་དང་བྲལ་བ། ཞེ་སྡང་དང་བྲལ་བ། གཏི་མུག་དང་བྲལ་<line/>
བ༑ སྐྱེ་བ་དང༌། རྒ་བ་དང༌། ན་བ་དང༌། འཆི་བ་དང༌། མྱ་ངན་དང༌། སྨྲེ་སྔགས་འདོན་པ་དང༌། སྡུག་བསྔལ་བ་དང༌། ཡིད་མི་བདེ་བ་དང༌། འཁྲུག་པ་རྣམས་ལས་རྣམ་པར་གྲོལ་བ་ན། གཙོ་<line/>
</page>
<page index="2" id="35A">༄༅། །བོ་མྱ་ངན་ལས་འདས་པའང་མ་བཟོད་ནས། སངས་རྒྱས་ལ་སོགས་པ་དགེ་སློང་གི་དགེ་འདུན་བཞུགས་པའི་ཐོག་མར་མྱ་ངན་ལས་འདས་པ་ངོ་མཚར་ཅི་<line/>
ཞིག་ཆེ། གང་འདས་པའི་དུས་ན། དགེ་སློང་ཤཱ་རིའི་བུ་དང༌། མོའུ་དགལ་གྱི་བུ་འདོད་ཆགས་དང་བཅས་པ། ཞེ་སྡང་དང་བཅས་པ། གཏི་མུག་དང་བཅས་པ། སྐྱེ་བ་དང༌། རྒ་<line/>
བ་དང༌། ན་བ་དང༌། འཆི་བ་དང༌། མྱ་ངན་དང༌། སྨྲེ་སྔགས་འདོན་པ་དང༌། སྡུག་བསྔལ་བ་དང༌། ཡིད་མི་བདེ་བ་དང༌། འཁྲུག་པ་དང་བཅས་པ་ན་ཡང་ང་ལ་གཅིག་ཏུ་སེམས་<line/>
མངོན་པར་དད་པས་གཙོ་བོ་ཤི་བར་མཐོང་བ་མི་བཟོད་ནས་དུས་བྱེད་ཏེ། འདོད་པའི་ཁམས་ཐམས་ཅད་ལས་ཡང་དག་པར་འདས་ནས། ཚངས་པའི་འཇིག་རྟེན་དུ་སྐྱེས་པ་<line/>
དེ་ཉོན་ཅིག །དགེ་སློང་དག། སྔོན་བྱུང་བ་འདས་པའི་དུས་ན། བྱང་ཕྱོགས་ན་རྒྱལ་པོའི་ཕོ་བྲང་རྡོ་བཟང་ཞེས་བྱ་བ། འབྱོར་པ་རྒྱས་པ། བདེ་བ་ལོ་ལེགས་པ། མི་དང༌། སྐྱེ་<line/>
བོའི་ཚོགས་མང་པོས་གང་བ། ཆུར་དཔག་ཚད་བཅུ་གཉིས། ཞེང་དུ་དཔག་ཚད་བཅུ་གཉིས། ཀུན་ནས་གྲུ་བཞི་པར་གྱུར་ཏེ། ཤིན་ཏུ་རྣམ་པར་འབྱེས་པ། རྟ་བབས་དང༌།<line/>
སྐར་ཁུང་དང༌། སྐར་ཁུང་དྲ་བ་ཅན་མཐོན་པོ་དང་རབ་ཏུ་ལྡན་པ་དང༌། ཚོང་ཟོང་[?] དང༌། རིན་པོ་ཆེ་སྣ་ཚོགས་ཀྱིས་ཀུན་ཏུ་གང་བ། རྒྱལ་པོ་དང༌། བློན་པོ་དང༌། ཁྱིམ་བདག་<line/>
</page>
<page index="3" id="35B">དང༑ ཚོང་དཔོན་དང༌། ཡུལ་འཁོར་གྱི་མི་རྣམས་ཀྱིས་ཡོངས་སུ་གང་བ། མི་རྣམས་གཞུང་ལུགས་ལ་གནས་པ། པི་ཝང་དང༌། གླིང་བུ་དང༌། རྔ་དང༌། སྒྲ་བཟང་དང༌། རྔ་བོ་ཆ་དང༌།<line/>
རྫ་རྔ་དང༌། རྔ་རིང་དང༌། དུང་གི་སྒྲ་རྣམས་ཀྱི་སྒྲ་ངེས་པར་སྒྲོགས་པའོ། །དགེ་སློང་དག། རྒྱལ་པོའི་ཕོ་བྲང་དེ་ན། ཏ་ག་རུའི་དྲི་དང༌། ཨ་ག་རུའི་དྲི་དང༌། ཙནྡན་གྱི་དྲི་དང༌། ཕྱེ་མའི་<line/>
དྲི་དང༌། གུར་གུམ་གྱི་དྲི་དང༌། མེ་ཏོག་གི་དྲི་ཞིམ་པ་རྣམས་ཏེ། དུས་ཐམས་ཅད་དུ་འདི་ལྟ་བུའི་དྲི་སྣ་ཚོགས་པ། རླུང་གིས་བསྐྱོད་ནས་ལམ་དང༌། སྲང་བར་དང༌། བཞི་མདོ་དང༌།<line/>
སུམ་མདོ་རྣམས་སུ་ལྡང་ཞིང་རྒྱུ་བ་དང༌། གླང་པོ་དང༌། རྟ་དང༌། ཤིང་རྟ་དང༌། དཔུང་བུ་ཆུང་གི་དཔུང་གི་ཚོགས་དང་ཡང་དག་པར་ལྡན་པ་དང༌། བཞོན་པ་དང༌། ཐེག་པ་དང༌། སྲང་<line/>
དང༑ ལམ་པོ་ཆེ་ཉེ་བར་མཛེས་པར་བྱས་པ་དང༌། གདུགས་དང༌། རྒྱལ་མཚན་དང༌། བ་དན་བསྒྲེང་བ་དང༌། རྟ་བབས་དང༌། སྐར་ཁུང་དང༌། སྐར་ཁུང་དྲ་བ་ཅན་དང༌། ཟླ་བ་ཕྱེད་<line/>
པ་བཏགས་པས་ལྷའི་གནས་བཞིན་དུ་ཉེ་བར་མཛེས་པར་གྱུར་པ་དང༌། ཀླུའི་དབང་པོ་དང༌། རིའི་རྒྱལ་པོ་ལས་མངོན་པར་མཐོན་པའི་མཚོ་དང༌། རྫིང་བུ་དང༌། ལྟེང་ཀ་དང༌།<line/>
ཆུ་མིག་དང༌། འབབ་ཆུས་ཉེ་བར་མཛེས་པ་དང་ལྡན་པ་དང༌། ཨུཏྤ་ལ་དང༌། པདྨ་དང༌། ཀུ་མུ་ཏ་དང༌། པུཎྜ་རི་ཀས་ཀུན་ཏུ་ཁེབས་པ། ཤིང་སཱ་ལ་དང༌། ཏ་ལ་དང༌། ཏ་མ་ལ་<line/>
</page>
<page index="4" id="36A">༄༅། །དང༑ དོང་ཀ་དང༌། ཨ་ཤོ་ཀ་དང༌། ཏི་ལ་ཀ་དང༌། པུརྞ་ཀ་དང༌། ཙམ་པ་ཀ་དང༌། བ་ཀུ་ལ་དང༌། ཨ་ཏི་མུ་གཏ་ཀ་དང༌། བ་ཏ་ལའི་མེ་ཏོག་གིས་ཀུན་ཏུ་ཁེབས་<line/>
པ་དང་ལྡན་པ་དང༌། ནགས་ཚལ་གྱི་ཕྱོགས་ན། ཀ་ལ་པིང་ཀ་དང༌། ནེ་ཙོ་དང༌། ཤི་རི་ཀ་དང༌། ཁུ་བྱུག་དང༌། རྨ་བྱ་དང༌། ཤང་ཤང་ཏེའུ་སྒྲ་སྒྲོགས་པར་གྱུར་བ་དང༌། ཤིང་སྣ་<line/>
ཚོགས་ཀྱིས་ཉེ་བར་མཛེས་པས་ཉམས་དགའ་བར་བྱས་པ་དང༌། སྐྱེད་མོས་ཚལ་ཉམས་དགའ་བ་མདུན་ན་ཡོད་དེ། དགེ་སློང་དག། རྡོ་བཟང་དེ་ལྟར་ཤིན་ཏུ་ཉམས་དགའ་བར་<line/>
གྱུར་ཏོ། །དགེ་སློང་དག། རྒྱལ་པོའི་ཕོ་བྲང་རྡོ་བཟང་དེ་ན་རྒྱལ་པོ་ཟླ་འོད་ཅེས་བྱ་བར་གཟུགས་བཟང་བ། བལྟ་ན་སྡུག་པ། མཛེས་པ། སྐྱེ་བ་དྲན་པ། ལྷའི་མིག་དང་ལྡན་པ། གླིང་<line/>
གཅིག་པའི་འཁོར་ལོས་བསྒྱུར་བ། ཆོས་དང་ལྡན་པ། ཆོས་ཀྱི་རྒྱལ་པོ་འཛམ་བུའི་གླིང་དུ་རྒྱལ་སྲིད་ཀྱི་དབང་ཕྱུག་ལ་དབང་བྱེད་པར་གྱུར་ཏོ། །དགེ་སློང་དག །རྒྱལ་པོ་ཟླ་འོད་<line/>
རང་ལ་འོད་ཡོད་པས། འགྲོ་ནའང་མུན་པ་མེད་པར་གྱུར་ཏེ། ནོར་བུ་རིན་པོ་ཆེའི་འོད་དམ། མར་མེའི་འོད་དམ། སྒྲོན་མ་མདུན་དུ་མི་ཁྱེར་གྱི། དགེ་སློང་དག །གཞན་དུ་ན་<line/>
རྒྱལ་པོ་ཟླ་འོད་རང་ཉིད་ཀྱི་ལུས་ལས་འོད་བྱུང་བར་གྱུར་ཏེ། དཔེར་ན། ཟླ་བའི་དཀྱིལ་ལས་འོད་འབྱུང་བ་བཞིན་དུ་འདིའི་ལུས་ལས་འོད་བྱུང་སྟེ། རྒྱུ་འདིས་ན་རྒྱལ་པོ་<line/>
</page>
<page index="5" id="36B">ཟླ་འོད་ཟླ་འོད་ཅེས་མིང་དུ་གྱུར་ཏོ། །ཡང་དེའི་ཚེ་དེའི་དུས་ན་འཛམ་བུའི་གླིང་འདིར་རྒྱལ་པོའི་ཕོ་བྲང་རྡོ་བཟང་ལ་སོགས་པ། གྲོང་ཁྱེར་དྲུག་ཁྲི་བརྒྱད་སྟོང་བྱུང་བར་གྱུར་ཏེ། འབྱོར་པ་རྒྱས་<line/>
པ༑ བདེ་བ་ལོ་ལེགས་པ། སྐྱེ་བོ་མང་པོ་དང༌། མི་མང་པོས་གང་བར་གྱུར་ཏོ། །དགེ་སློང་དག །གཞན་ཡང༌། རྒྱལ་པོ་ཟླ་འོད་ཀྱི་འཛམ་བུའི་གླིང་གི་མི་རྣམས་ལ་དཔྱ་དང༌། ཤོ་གམ་དང༌།<line/>
གྲུ་བཙས་མེད་དེ། ཞིང་གི་འབྱོར་བ་དང་ལྡན་པ། སྐྱེ་བོ་རྣམས་ཞི་བ་དང༌། ཁྱིམ་བྱའི་སྒྲ་དང་ལྡན་པ། གྲོང་དང༌། གྲོང་ཁྱེར་དང༌། གྲོང་རྡལ་གྱི་སྐྱེ་བོའི་ཚོགས་དང༌། རྒྱལ་པོ་དང༌།<line/>
རྒྱལ་རིགས་དང་ལྡན་པར་གྱུར་ཏོ། །དགེ་སློང་དག །ཡང་དེའི་ཚེ་དེའི་དུས་ན་འཛམ་བུའི་གླིང་གི་མི་རྣམས་ཀྱི་ཚེའི་ཚད་ལོ་བཞི་ཁྲི་བཞི་སྟོང་པར་གྱུར་ཏོ། །དགེ་སློང་དག །རྒྱལ་པོ་<line/>
ཟླ་འོད་ནི་བྱང་ཆུབ་སེམས་དཔར་གྱུར་ཏེ། ཐམས་ཅད་སྟེར་བ། ཐམས་ཅད་ཡོངས་སུ་གཏོང་བ་སྟེ། དེས་རྒྱལ་པོའི་ཕོ་བྲང་རྡོ་བཟང་ནས་བྱུང་སྟེ་གྲོང་ཁྱེར་གྱི་ཤར་ཕྱོགས་སུ་གདུགས་<line/>
དང༑ རྒྱལ་མཚན་དང༌། བ་དན་བགྲེང་[?] སྟེ། གསེར་གྱི་རྔ་བོ་ཆེ་ཡང་དག་པར་བརྡུངས་ནས། སྦྱིན་པ་ནི་གཏོང༌། བསོད་ནམས་ནི་བྱེད་དོ། །དེ་བཞིན་དུ་གྲོང་ཁྱེར་གྱི་ལྷོ་དང༌། ནུབ་དང༌།<line/>
བྱང་དུ་ཡང་སྦྱིན་པ་ནི་གཏོང༌། བསོད་ནམས་ནི་བྱེད་དོ། །སུམ་མདོའི་དབུས་སུའང་སྦྱིན་པ་ནི་གཏོང༌། བསོད་ནམས་ནི་བྱེད་དོ། །འདི་ལྟ་སྟེ། ཟས་འདོད་པ་རྣམས་ལ་ནི་ཟས། སྐོམ་<line/>
</page>
<page index="6" id="37A">༄༅། །འདོད་པ་རྣམས་ལ་ནི་སྐོམ། བཟའ་བ་དང༌། བཅའ་བ་དང༌། ཕྲེང་བ་དང༌། མར་མེ་དང༌། དྲི་དང༌། བྱུག་པ་དང༌། མལ་ཆ་དང༌། སྟན་དང༌། རྒྱབ་རྟེན་དང༌།<line/>
སྐྱེ་བོ་རྣམས་ཀྱི་གནས་དང༌། ཤིང་རྟ་དང༌། སྤུད་པ་དང༌། རྒྱན་དང༌། གསེར་གྱི་སྣོད་དངུལ་གྱི་ཕྱེ་མས་ཡོངས་སུ་གང་བ་རྣམས་དང༌། དངུལ་གྱི་སྣོད་གསེར་གྱི་ཕྱེ་མས་ཡོངས་<line/>
སུ་གང་བ་རྣམས་དང༌། གསེར་གྱི་རྭ་བཏགས་པའི་བ་ལང་རྣམས་དང༌། འཁར་བའི་གཞི་སྣོད་རྣམས་དང༌། གཞོན་ནུ་མ་རྒྱན་ཐམས་ཅད་ཀྱིས་བརྒྱན་པར་བྱས་པ་རྣམས་ཀྱང་<line/>
སྦྱིན་པ་ནི་གཏོང༌། བསོད་ནམས་ནི་བྱེད་དོ། །གོས་ཁ་དོག་སྣ་ཚོགས་པ་ཡུལ་སྣ་ཚོགས་པ་ལས་བྱུང་བ་རྣམ་པ་སྣ་ཚོགས་པལ། འདི་ལྟ་སྟེ། དར་ལ་དང༌། རྒྱ་འདིར་དང༌། རིན་<line/>
ཆེ་བའི་གོས་དང༌། དུ་ཀུ་ལ་དང༌། མྲི་གཱ་པཱ་ན་དང༌། བག་ལེ་པ་དང༌། ལ་བ་དང༌། རིན་པོ་ཆེ་དང༌། གསེར་དང༌། གོས་གསེར་གྱི་རྒྱན་ཅན་དང༌། ཀ་ཤི་ཀའི་དར་དང༌། གོས་<line/>
དར་ལ་སོགས་པ་རྣམས་ཀྱང་སྦྱིན་པར་ནི་གཏོང༌། བསོད་ནམས་ནི་བྱེད་དོ། །དགེ་སློང་དག །རྒྱལ་པོ་ཟླ་འོད་ཀྱིས་སྦྱིན་པ་ཇི་སྙེད་ཀྱིས་འཛམ་བུའི་གླིང་པའི་མི་ཐམས་ཅད་ཕྱུག་<line/>
པ་དང༌། ནོར་ཆེ་བ་དང༌། ལོངས་སྤྱོད་ཆེ་བར་གྱུར་པ་དེ་སྙེད་རབ་ཏུ་གཏོང་ངོ༌། །དགེ་སློང་དག །རྒྱལ་པོ་ཟླ་འོད་ཀྱིས་གང་གླང་པོ་དང༌། རྟ་དང༌། ཤིང་རྟ་དང༌། གདུགས་ལ་<line/>
</page>
<page index="7" id="37B">སོགས་པའི་སྦྱིན་པ་ཇི་སྙེད་ཀྱིས་འཛམ་བུའི་གླིང་པ་འདི་ན་མི་གཅིག་ཀྱང་རྐང་གིས་འགྲོ་བ་མེད་པ་དེ་སྙེད་རབ་ཏུ་གཏོང་སྟེ། འཛམ་བུ་གླིང་པའི་མི་ཐམས་ཅད་ཀྱང་གླང་པོའི་རྒྱབ་<line/>
དང༑ རྟ་བཞི་དང་ལྡན་པའི་ཤིང་རྟ་སྟེང་ནས་གསེར་དང༌། དངུལ་གྱི་གདུགས་འཛིན་པ་དང་ལྡན་པ་དང༌། སྐྱེད་མོས་ཚལ་ནས་སྐྱེད་མོས་ཚལ་དང༌། ཡུལ་འཁོར་ནས་ཡུལ་<line/>
འཁོར་དང༌། གྲོང་ཁྱེར་ནས་གྲོང་ཁྱེར་དུ་རྗེས་སུ་འགྲོ་བར་གྱུར་ཏོ། །དགེ་སློང་དག །དེ་ནས་ཡང་རྒྱལ་པོ་ཟླ་འོད་འདི་ལྟར་སེམས་པར་གྱུར་ཏེ། ངས་སྦྱིན་པ་འདི་ཙམ་ཞིག་བྱིན་<line/>
པ་ཙམ་གྱིས་ཅི་ཞིག་བྱ་སྟེ། གོས་དང༌། རྒྱན་དང༌། ཆས་གཞན་རྣམས་ང་ཉིད་ཅི་འདྲ་བ་འཛམ་བུ་གླིང་པའི་མི་རྣམས་ཀྱང་དེ་དང་འདྲ་བར་རབ་ཏུ་བྱིན་ན། འཛམ་བུ་གླིང་པའི་མི་<line/>
ཐམས་ཅད་རྒྱལ་པོའི་རྩེ་འཇོས་རྩེ་ཞིང་རོལ་བར་འགྱུར་རོ། །དེ་ནས་རྒྱལ་པོ་ཟླ་འོད་ཀྱིས་འཛམ་བུ་གླིང་པའི་མི་ཐམས་ཅད་ལ་ཅོད་པན་དང༌། དར་དང༌། གོས་དང༌། རྒྱན་དང༌།<line/>
ཆས་གཞན་རྣམས་བྱིན་པ་ནི། འདི་ལྟ་སྟེ། མགུལ་གདུབ་དང༌། གདུ་བུ་དང༌། དཔུང་རྒྱན་དང༌། དོ་ཤལ་དང༌། སེ་མོ་དོ་དང༌། མུ་ཏིག་གི་ཆུན་འཕྱང་དང༌། རྒྱལ་པོ་ལ་འོས་<line/>
པ་རྣམས་སྦྱིན་པ་རབ་ཏུ་སྦྱིན་ནོ། །དགེ་སློང་དག །རྒྱལ་པོ་ཟླ་འོད་ཀྱིས་རྒྱལ་པོ་ལ་འོས་པ་གོས་དང༌། རྒྱན་དང༌། ཅོད་པན་དང༌། དར་རྣམས་རབ་ཏུ་བྱིན་པ་གང་གིས་ཇི་ལྟ་<line/>
</page>
<page index="8" id="38A">༄༅། །འཛམ་བུ་གླིང་པའི་མི་ཐམས་ཅད་ཅོད་པ་ན་ཐོགས་ཤིང༌། དར་དབྱངས་འཆིངས་པར་གྱུར་ཏེ། རྒྱལ་པོ་ཟླ་འོད་རྣམ་བ་ཅི་འདྲ་བར་གྱུར་པ། འཛམ་བུ་གླིང་<line/>
གི་མི་ཐམས་ཅད་ཀྱང་དེ་དང་འདྲ་བར་གྱུར་ཏེ། དེ་ལྟར་རབ་ཏུ་བྱིན་ནོ། །དགེ་སློང་དག །རྒྱལ་པོ་ཟླ་འོད་ཀྱིས་རྒྱལ་པོའི་ཕོ་བྲང་རྡོ་བཟང་དུ་དྲིལ་བ་སྒྲགས་ཏེ། འཛམ་བུ་གླིང་གི་མི་<line/>
ཁྱེད་ཐམས་ཅད་ང་ཇི་སྲིད་འཚོའི་བར་དུ་རྒྱལ་པོའི་རྩེ་འཇོས་རྩེ་ཞིང་རོལ་ཅིག་ཅེས་བསྒྲགས་སོ། །དགེ་སློང་དག །དེ་ནས་རྒྱལ་པོ་ཟླ་འོད་ཀྱིས་དྲིལ་བསྒྲགས་པ་འཛམ་བུ་གླིང་གི་<line/>
མི་ཐམས་ཅད་ཀྱིས་ཐོས་པ་དང༌། ཐམས་ཅད་རྒྱལ་པོའི་རྩེ་འཇོའི་རྩ་བ་ལ་ཞུགས་ཏེ། བི་ཝང་དང༌། གླིང་བུ་དང༌། འཁར་རྔ་དང༌། སྒྲ་བཟང་དང༌། བི་ཝང་རྒྱུད་གསུམ་པ་<line/>
དང༑ རྔ་རིང་དང༌། རྫ་རྔ་དང༌། དུང་སྟོང་ཕྲག་དང༌། སིལ་སྙན་བརྒྱ་སྙེད་ཀྱི་སྒྲའི་རོལ་མོ་རྡུང་ཞིང་དཔུང་རྒྱན་དང༌། དོ་ཤལ་དང༌། སེ་མོ་དོ་དང༌། ནོར་བུ་དང༌། མུ་ཏིག་གི་རྒྱན་<line/>
རྣམས་དང༌། རྣ་ཆ་ཐོགས་པ་དང༌། རྒྱན་གྱིས་བརྒྱན་ལ། བུད་མེད་ཀྱི་ཚོགས་ཀྱིས་ཡོངས་སུ་བསྐོར་ནས། རྒྱལ་སྲིད་ཀྱི་དཔལ་ལ་རྗེས་སུ་སྤྱོད་པར་གྱུར་ཏོ། །ཡང་དེའི་ཚེ་དེའི་<line/>
དུས་ན་རྒྱལ་བོའི་ཕོ་བྲང་རྡོ་བཟང་ན། མི་རྣམས་རྒྱལ་པོའི་རྩེ་འཇོས་རོལ་ཏེ། བི་ཝང་དང༌། གླིང་བུ་དང༌། འཁར་རྔ་དང༌། སྒྲ་བཟང་དང༌། པི་ཝང་རྒྱུད་གསུམ་པ་དང༌། རྫ་རྔ་དང༌།<line/>
</page>
<page index="9" id="38B">རྔ་རིང་དང༌། དུང་གི་སྒྲས་གྲོང་ཁྱེར་དྲུག་ཁྲི་བརྒྱད་སྟོང་དུ་སྒྲ་བསྒྲགས་པ་དང༌། གང་ཡང་རྒྱལ་པོ་ཟླ་འོད་ཀྱི་སྦྱིན་གཏོང་གི་གནས་བཞིར་གསེར་གྱི་རྔ་བོ་ཆེ་རྣམས་བརྡུངས་པ་དང༌། འདི་ལྟ་<line/>
བུའི་ཡིད་དུ་འོང་བའི་སྒྲ་བྱུང་བར་གྱུར་ཏོ། །འདི་ལྟ་སྟེ། སུམ་ཅུ་རྩ་གསུམ་གྱི་ལྷ་རྣམས་ཀྱི་ནང་ན། ལྷའི་གྲོང་ཁྱེར་དེ་ན་གླུ་དང༌། གར་དང༌། རོལ་མོའི་སྒྲ་བསྒྲོགས་སོ། །དགེ་སློང་དང༌།<line/>
དེ་བཞིན་དུ་དེའི་ཚེ་དེའི་དུས་ན། འཛམ་བུ་གླིང་བའི་མི་ཐམས་ཅད་གླུ་དང༌། གར་དང༌། རོལ་མོའི་སྒྲས་ཅི་བདེ་བ་ལ་འཇོག་ཅིང་ཤིན་ཏུ་དགའ་བར་གྱུར་ཏོ། །ཡང་དེའི་ཚེ་རྒྱལ་པོའི་ཕོ་<line/>
བྲང་རྡོ་བཟང་ན། བྱེ་བ་སྟོང་དུང་ཕྱུར་བདུན་ཅུ་རྩ་གཉིས་ཀྱི་མི་རྣམས་གནས་སོ། །ཡང་དགེ་སློང་དག། རྒྱལ་པོ་ཟླ་འོད་ཆོས་ཉིད་ཀྱི་གཟུགས་བཟང་བ། བལྟ་ན་སྡུག་པ་མཛེས་པ་སྟེ། གཞན་<line/>
ཡང༌། འདི་སྐྱེ་བོའི་ཚོགས་ཆེན་པོའི་ཡིད་དགའ་བར་གྱུར་ཏོ། གཞན་ཡང༌། འདི་སྐྱེས་པ་དང༌། བུད་མེད་རྣམས་ཀྱིས་མཐོང་བ་ན། ངོམས་པར་མི་འགྱུར་བའི་དགའ་བ་ཐོབ་བོ། །དུས་གང་<line/>
གི་ཚེ་རྒྱལ་པོ་ཟླ་འོད་གྲོང་ཁྱེར་ནས་བྱུང་སྟེ། སྦྱིན་གཏོང་གི་གནས་སུ་སོང་བ་ན། སྲོག་ཆགས་བྱེ་བ་བརྒྱ་སྟོང་དཔག་ཏུ་མེད་པ་རྣམས་ལྟ་ཞིང་འདི་སྐད་ཀྱང་སྨྲ་སྟེ། ཀྱེ་མ། རྒྱལ་པོ་<line/>
ཟླ་འོད་འདི་ནི་ལྷ་ཞིག་འོངས་ནས། འཛམ་བུའི་གླིང་འདིར་རྒྱལ་པོ་བྱེད་པ་ཡིན་ཏེ། རྒྱལ་པོ་ཟླ་བའི་འོད་ཀྱི་གཟུགས་དང༌། ཁ་དོག་དང༌། དབྱིབས་དེ་ལྟ་བུ་ནི་འཛམ་བུའི་གླིང་པའི་<line/>
</page>
<page index="10" id="39A">༄༅། །མི་རྣམས་ལ་ཡོད་པ་མ་ཡིན་ནོ། །དེ་གང་དང༌། གང་དུ་བལྟས་པ་དེ་དང༌། དེ་དག་དུ་བུད་མེད་སྟོང་ཕྲག་གིས་བལྟས་ཏེ། བུད་མེད་གང་འདི་ཁྱོར་རྙེད་པ་འདི་སྐལ་<line/>
པ་ཅན་ཡིན་ནོ། །གཞན་ཞིག་གིས་སྨྲས་པ། སེམས་དག་པ་རྣམས་ཀྱིས་རྙེད་ཀྱི། གཞན་དག་གིས་མ་ཡིན་ཏེ། རྒྱལ་པོ་ཟླ་འོད་འདི་ནི་ལྷ་དང་འདྲ་བར་བལྟའོ། །དགེ་སློང་དག། རྒྱལ་<line/>
པོ་ཟླ་འོད་ཀྱི་བློན་པོ་སྟོང་ཕྲག་ཕྱེད་དང་བཅུ་གསུམ་ཡོད་དེ། དེ་རྣམས་ཀྱི་ནང་ན་བློན་པོ་གཉིས་ནི་བློན་པོ་ཐམས་ཅད་ལས་ཁྱད་པར་དུ་འཕགས་པ་ཡིན་ཏེ། བློན་པོ་ཟླ་བ་བཟང་པོ་<line/>
དང༑ ས་འཛིན་ཞེས་བྱ་བ་གཉིས་མཁས་པར་གྲགས་པ་བློ་དང་ལྡན་པ་ལས་ཐམས་ཅད་ལ་དབང་བྱེད་པ། རྒྱལ་པོའི་གཅེས་སྤྲས་བྱེད་པ། རྒྱལ་པོ་ཡོང་སུ་སྐྱོང་བ། རྒྱལ་པོའི་<line/>
ལས་ཀྱི་མཐའ་ཐམས་ཅད་ལ་སེམས་ལས་ཆུང་ངུར་བྱེད་པ་དང༌། བློན་པོའི་མཆོག་ཟླ་བ་བཟང་པོ་ནི་འཛམ་བུ་གླིང་པའི་མི་ཁྱེད་རྣམས་ཇི་སྲིད་འཚོ་བའི་བར་དུ་དགེ་བ་བཅུའི་<line/>
ལས་ཀྱི་ལམ་འདི་ཡང་དག་པར་བླངས་ལ་གནས་པར་གྱིས་ཤིག་ཅེས་འཛམ་བུ་གླིང་པའི་མི་ཐམས་ཅད་དགེ་བ་བཅུའི་ལས་ཀྱི་ལམ་ལ་ཡང་དང༌། ཡང་དུ་སྦྱོར་བར་བྱེད་དེ། དགེ་<line/>
སློང་དག། བློན་པོའི་མཆོག་ཟླ་བ་བཟང་པོའི་གདམས་ངག་རྗེས་སུ་སྟོན་པ་འདི་ལྟ་བུ་བྱེད་པར་གྱུར་ཏོ། །དགེ་སློང་དག། འདི་ལྟ་སྟེ། འཁོར་ལོས་བསྒྱུར་བའི་རྒྱལ་པོ་ཟླ་འོད་<line/>
</page>
<page index="11" id="39B">ནི་བློན་པོའི་མཆོག་ཟླ་བ་བཟང་པོ་ལ་སྡུག་པར་གྱུར་པ་དང༌། དགའ་བ་དང༌། ཡིད་དུ་འོང་བར་གྱུར་ཏེ། གཞན་ཡང༌། དེའི་ཁ་དོག་དང༌། གཟུགས་དང༌། དབྱིབས་ལ་འདིས་བལྟས་པ་ན་ངོམས་པ་<line/>
མེད་དེ། སྐད་ཅིག་ཀྱང་དེ་མི་སྤོང་བར་གྱུར་ཏོ། །དེ་ནས་དུས་གཞན་ཞིག་གི་ཚེ། བློན་པོའི་མཆོག་ཟླ་བ་ཆེན་པོའི་རྨི་ལམ་དུ། དུ་བའི་མདོག་ཅན་གྱི་ཤ་ཟ་རྣམས་ཀྱིས་རྒྱལ་པོ་ཟླ་འོད་ཀྱི་<line/>
ཅོད་པན་ཕྲོགས་[?] བར་རྨིས་ཏེ། སད་ནས་དེ་འཇིགས་སྐྲག་པས་རེངས་པར་གྱུར་ཅིང་སྤུ་ཟིང་ཞེས་བྱེད་དེ། ངེས་པར་རྒྱལ་པོ་ཟླ་འོད་ཀྱི་དབུ་སློང་བ་ཞིག་འོང་བར་མི་འགྱུར་རམ། ལྷ་ནི་<line/>
ཐམས་ཅད་སྩོལ་བ། ཐམས་ཅད་ཡོངས་སུ་གཏོང་བ་ཡིན་ཏེ། འདི་ལ་ནི་སྨན་པ་དང༌། མགོན་མེད་པ་དང༌། ཕོངས་པ་དང༌། སྡུག་བསྔལ་བ་དང༌། སློང་བ་རྣམས་ལ་མི་སྩོལ་བ་དང་<line/>
ཡོངས་སུ་མི་གཏོང་བ་ནི་གཞན་ཅི་ཡང་མི་མངའ་བས་ན། རྒྱལ་པོ་ཟླ་འོད་ལ་མྲི་ལམ་འདི་མི་ཞུ་ཡི་གཞན་དུ་ན་རིན་པོ་ཆེའི་མགོ་རྣམས་བྱས་ལ། མཛོད་དང༌། བང་བར་བཅུག་ལ་<line/>
བཞག་སྟེ། གལ་ཏེ་འགའ་ཞིག་ལྷའི་དབུ་སློང་བ་འོངས་པར་གྱུར་ན། དེ་ལ་རིན་པོ་ཆེའི་མགོ་འདི་རྣམས་ཀྱིས་བྲིད་པར་བྱའོ་སྙམ་ནས་རིན་པོ་ཆེའི་རྒྱུ་ལས་བྱས་པའི་མགོ་བྱས་ཏེ་།<line/>
མཛོད་དང༌། བང་བ་རྣམས་སུ་བཞག་པར་གྱུར་ཏོ། །དེ་ནས་དུས་གཞན་ཞིག་གི་ཚེ་བློན་པོའི་མཆོག་ས་འཛིན་གྱི་རྨི་ལམ་དུ་རྒྱལ་པོ་ཟླ་འོད་ཀྱི་རིན་པོ་ཆེ་རྣམས་ཀྱི་མགོ་རྣམ་པ་བརྒྱར་ལྷགས་<line/>
</page>
<page index="12" id="40A">༄༅། །པ་རྨིས་པ་དང༌། ཡང་འཇིགས་ཤིང་སྐྲག་ལ་ཀུན་ཏུ་སྐྱོ་ནས་རྒྱལ་པོ་ཟླ་འོད་རྒྱལ་སྲིད་ལས་ཉམས་པའམ། སྲོག་གི་བར་ཆད་དུ་མི་འགྱུར་གྲང་སྙམ་ནས། ཡང་<line/>
བྲམ་ཟེ་ལྟས་མཁན་མཁས་པ་རྣམས་བོས་ནས། བདག་གིས་འདི་ལྟ་བུའི་རྨི་ལམ་རྨིས་ན། རྨི་ལམ་དེའི་འབྲས་བུ་ཇི་ལྟ་བུ་ཡིན་པ་ལུང་སྟོན་ཅིག །ལྟས་མཁན་རྣམས་ཀྱིས་སྨྲས་པ།<line/>
རྨི་ལམ་མཐོང་བ་འདི་ཇི་ལྟ་བུ་ལས་ནི། རིང་པོ་མི་ཐོགས་པར་ལྷའི་དབུ་སློང་བ་འགའ་ཞིག་འོང་བར་གྱུར་ཏེ། འདི་འདྲ་བར་སྟོན་པ་ཡིན་ནོ། །དེ་སྐད་ཐོས་པ་དང༌། ཡང་བློན་པོའི་<line/>
མཆོག་ས་འཛིན་ལག་པ་འགྲམ་པ་ལ་གཏད་ཏེ། ཤིན་ཏུ་སེམས་པ་ལ་ཞུགས་པས་གནས་པར་གྱུར་ཏེ། རྒྱལ་པོ་ཟླ་འོད་བྱམས་པའི་བདག་ཉིད་ཅན་སྙིང་རྗེ་དང་ལྡན་པ། སེམས་ཅན་<line/>
ཐམས་ཅད་ལ་མཉེས་གཤིན་པ། མི་རྟག་པ་ཉིད་ཀྱི་སྟོབས་ཉེ་བར་གནས་པ་ནི་ཧ་ཅང་མྱུར་ཆེས་སོ། །དེ་ནས་དུས་གཞན་ཞིག་གི་ཚེ། བློན་པོ་སྟོང་ཕྲག་ཕྱེད་དང་བཅུ་གསུམ་པོ་<line/>
རྣམས་ཀྱིས་རྨི་ལམ་འདི་ལྟར་མཐོང་སྟེ། རྒྱལ་པོ་ཟླ་འོད་ཀྱི་སྦྱིན་གཏོང་གི་གནས་ཁང་བཞི་རུ་གནོད་སྦྱིན་ལག་ན་ཐོད་པ་ཐོགས་པ་རྣམས་ཀྱིས་གདུགས་དང༌། རྒྱལ་མཚན་དང༌།<line/>
བ་དན་རྣམས་བསྒྱེལ་བ་དང༌། གསེར་གྱི་རྔ་བོ་ཆེའང་བཅག་པར་རྨིས་པ་དང༌། ཡང་འཇིགས་ཤིང་སྐྲག་ལ་སེམས་སྐྱོ་ནས། རྒྱལ་པོ་ཟླ་འོད་ས་ཆེན་པོ་སྐྱོང་བ། བྱམས་པའི་<line/>
</page>
<page index="13" id="40B">པའི་བདག་ཉིད་ཅན། སྙིང་རྗེ་དང་ལྡན་པ། སེམས་ཅན་ཐམས་ཅད་ལ་མཉེས་གཤིན་པ། མི་རྟག་པ་ཉིད་ཀྱི་སྟོབས་ཀྱིས་ཕྱིན་པར་མི་འགྱུར་རམ། བདག་ཅག་རྣམས་ལྷ་དང༌། ལྷན་ཅིག་པ་<line/>
ལས་གནས་པ་ལས་ཐ་དད་པར་འགྱུར་བ་དང༌། སོ་སོ་བ་དང༌། བྱེ་བ་དང༌། བྲལ་བར་མི་འགྱུར་རམ། འཛམ་བུ་གླིང་པ་རྣམས་སྐྱབས་དང༌། དཔུང་གཉེན་མེད་པར་མི་འགྱུར་རམ། དེ་<line/>
རྒྱལ་པོ་ཟླ་འོད་ཀྱིས་ཀྱང་ཐོས་པ་དང༌། ཡང་གྲོང་ཁྱེར་དྲུག་ཁྲི་བརྒྱད་སྟོང་དུ་དྲིལ་བསྒྲགས་ཏེ། འཛམ་བུ་གླིང་བའི་མི་ཁྱེད་རྣམས་ཇི་སྲིད་འཚོ་བའི་བར་དུ་རྒྱལ་པོའི་རྩེ་འཇོས་རྩེ་ཞིང་རོལ་<line/>
ཅིག༑ ཁྱེད་རྣམས་སྒྱུ་མ་ལྟ་བུའི་རྨི་ལམ་ལ་སེམས་པས་ཅི་ཞིག་བྱ། རྒྱལ་པོ་ཟླ་འོད་ཀྱིས་དྲིལ་བསྒྲགས་པ་ཐོས་པ་དང༌། འཛམ་བུ་གླིང་བའི་མི་ཐམས་ཅད་སིལ་སྙན་ཆེན་པོ་དང༌། པི་<line/>
ཝང་དང༌། གླིང་བུ་དང༌། འཁར་རྔ་དང༌། སྒྲ་བཟང་དང༌། པི་ཝང་རྒྱུད་གསུམ་པ་དང༌། རྫ་རྔ་དང༌། རྔ་རིང་དང༌། དུང་སྟོང་ཕྲག་སྙེད་ཀྱི་རོལ་མོ་རྡུང་ཞིང་རྩེ་བར་བརྩམས་པ་དང༌། གསེར་<line/>
གྱི་དཔུང་རྒྱན་དང༌། དོ་ཤལ་དང༌། སེ་མོ་དོ་ནོར་བུའི་རྣ་རྒྱན་ཐོགས་ཤིང་རྒྱན་ཐམས་ཅད་ཀྱིས་བརྒྱན་ནས་བུད་མེད་ཀྱི་ཚོགས་རྣམས་ཀྱིས་བསྐོར་ཏེ། རྒྱལ་པོའི་དཔལ་ལ་རྗེས་སུ་<line/>
སྤྱོད་པར་གྱུར་ཏོ། །ཡང་དེའི་ཚེ་དེའི་དུས་ན་འཛམ་བུའི་གླིང་ན་གླུ་དང༌། གར་དང༌། རོལ་མོའི་སྒྲ་དང༌། གྲོང་ཁྱེར་དྲུག་ཁྲི་བརྒྱད་སྟོང་དུ་གླིང་བུ་ངེས་པར་འབུད་པ་དང༌། གང་ཡང་སྦྱིན་<line/>
</page>
<page index="14" id="41A">༄༅། །གཏོང་གི་གནས་ཆེན་པོ་བཞིར་གསེར་གྱི་རྔ་པོ་ཆེ་བརྡུངས་པ་ལས་སྙན་ཅིང་ཡིད་དུ་འོང་བའི་སྒྲ་བྱུང་བར་གྱུར་ཏེ། དེས་འཛམ་བུ་གླིང་ཐམས་ཅད་སྒྲ་གྲགས་པར་<line/>
གྱུར་ཏེ། དཔེར་ན། སུམ་ཅུ་རྩ་གསུམ་གྱི་ལྷ་རྣམས་ཀྱི་གཞལ་མེད་ཁང་གི་ནང་ན་གླུ་དང་།གར་དང༌། རོལ་མོའི་སྒྲ་གྲགས་པ་བཞིན་ནོ། །ཡང་དེའི་ཚེ་དེའི་དུས་ན་རི་སྤོས་ཀྱི་ངད་ལྡང་<line/>
ན༑ བྲམ་ཟེ་དྲག་པོའི་མིག་ཅེས་བྱ་བ་མི་གང་འཕྲུལ་གྱི་བྱ་བ་ཤེས་པ་ཞིག་གནས་པ་དང༌། བྲམ་ཟེ་དྲག་པོའི་མིག་གིས་རྒྱལ་པོའི་ཕོ་བྲང་རྡོ་བཟང་ན། རྒྱལ་པོ་ཟླ་འོད་ཅེས་བྱ་བ་ཐམས་ཅད་<line/>
སྟེར་བར་ཐོས་སོ། །ཐོས་ནས་ཀྱང་བདག་ཉིད་ཀྱིས་བསམས་པ། བདག་སོང་ལ་མགོ་བསླང་ན་གལ་ཏེ། ཐམས་ཅད་གཏོང་བར་གྱུར་པ་ཡིན་ན་ནི་བདག་ལའང་མགོ་སྟེར་བར་འགྱུར་<line/>
རོ༑ ༑གཞན་དུ་ན་གང་སྡུག་པ་དང༌། འཕངས་པ་དང༌། ཡིད་དུ་འོང་བ་དང༌། མངོན་པར་དགའ་བར་བྱ་བ་ཡན་ལག་གི་མཆོག་མགོ་ཡོངས་སུ་གཏོང་བ་འདི་ནི་དཀའ་བ་དང༌། འདི་ནི་<line/>
གནས་མེད་པ་དང༌། འདི་ནི་གོ་སྐབས་མེད་དོ་སྙམ་ནས་རི་སྤོས་ཀྱི་ངད་ལྡང་ལས་བབས་སོ། །དེ་ནས་སྤོས་ཀྱི་ངད་ལྡང་གནས་པའི་ལྷ་མོ་ཞིག་ངུ་བར་རྩམ་སྟེ་།ཀྱི་ཧུད། རྒྱལ་པོ་<line/>
ཟླ་འོད་བྱམས་པའི་བདག་ཉིད་ཅན་སྙིང་རྗེ་དང་ལྡན་པ། སེམས་ཅན་ཐམས་ཅད་ལ་མཉེས་གཤིན་པ། མི་རྟག་པ་ཉིད་ཀྱི་སྟོབས་ཉེ་བར་གནས་པ་ན་སྡུག་བསྔལ་ལོ། །ཡང་དེའི་ཚེ་<line/>
</page>
<page index="15" id="41B">དེའི་དུས་ན་འཛམ་བུའི་གླིང་ཐམས་ཅད་དུ་བས་མུན་ནག་ཏུ་གྱུར་ཏེ། འཁྲུགས་ཤིང་ཀུན་ཏུ་འཁྲུགས་པར་གྱུར་པ་དང༌། སྐར་མདའ་ལྟུང་བ་དང༌། ཕྱོགས་སྲེད་པ་དང༌། བར་སྣང་ལ་ལྷ་རྣམས་<line/>
མྱ་ངན་བྱེད་པར་གྱུར་ཏོ། །ཡང་དེའི་ཚེ་དེའི་དུས་ན་རྒྱལ་པོའི་ཕོ་བྲང་རྡོ་བཟང་དང་ཧ་ཅང་མི་རིང་བཞིག་ན་སྣ་ཚོགས་བཤེས་གཉེན་ཞེས་བྱ་བའི་དྲང་སྲོང་མངོན་པར་ཤེས་པ་ལྔ་དང་ལྡན་པ།<line/>
བྱམས་པ་དང༌། སྙིང་རྗེའི་བདག་ཉིད་ཅན། སེམས་ཅན་ཐམས་ཅད་ལ་མཉེས་གཤིན་པ་ཞིག་འཁོར་ལྔ་བརྒྱས་བསྐོར་ནས་གནས་ཏེ། དེ་ནས་དྲང་སྲོང་དེས་འཛམ་བུའི་གླིང་ཐམས་ཅད་འཁྲུགས་<line/>
ཤིང༑ ཀུན་ཏུ་འཁྲུགས་པར་མཐོང་བ་དང༌། འཁོར་རྣམས་ལ་སྨྲས་པ། གང་འཛམ་བུའི་གླིང་འདི་ཐམས་ཅད་ད་ལྟ་དུ་བས་མུན་ནག་ཏུ་གྱུར་ཏེ། འཁྲུགས་ཤིང༌། ཀུན་ཏུ་འཁྲུགས་<line/>
པར་གྱུར་པ་དང༌། ཉི་མ་དང༌། ཟླ་བ་གཉིས་ཀྱང་ལམ་མེ་མ་ཡིན། ལྷང་ངེ་མ་ཡིན། ལྷན་ནེ་མ་ཡིན་པ་བུ་ཁྱེད་རྣམས་ཀྱིས་ཤེས་སམ། ངེས་པར་སྐྱེས་བུ་ཆེན་པོ་འགའ་ཞིག་འགག་པར་<line/>
འགྱུར་རོ། །འདི་ལྟར་མིའམ་ཅིའི་ཚོགས་དང་ནགས་ཀྱི་ལྷ་རྣམས་ངུ༌། །ནམ་མཁར་གནས་པའི་ལྷ་རྣམས་ཀྱང་ནི་སྨོད་པར་བྱེད། །ཟླ་བ་གཟི་མེད་ཉི་མ་དག་ཀྱང་འོད་ཟེར་མེད་པར་གྱུར།།<line/>
དེང་ནི་རོལ་མོ་བརྡུངས་ཀྱང་སྒྲ་ནི་གྲག་མ་གྱུར། །མེ་ཏོག་འབྲས་བུར་ལྡན་པའི་ཤིང་ཚོགས་འདི་དག་ཀྱང༌། །རླུང་གིས་མ་བསྐྱོད་བཞིན་དུ་ས་ལ་ལྟུང་བར་གྱུར། །ཇི་ལྟར་འཇིགས་པའི་<line/>
</page>
<page index="16" id="42A">༄༅། །སྒྲ་འདིའང་ཀུན་ཏུ་ཐོས་པས་ན། །གྲོང་ཁྱེར་དུ་ནི་སྡུག་བསྔལ་མི་བཟད་འབྱུང་བར་གསལ། །རྒྱུ་དེས་གྲོང་ཁྱེར་གནས་བའི་སྐྱེ་བོ་མ་ལུས་པ། །སེམས་<line/>
ལ་སྡུག་བསྔལ་ཀུན་ཏུ་གཏུགས་ནས་འཇོག་པ་དང༌། ཆོ་ངེས་འདེབས་ཤིང་ལག་པ་སྙིང་ལ་རྡེབས་པར་བྱེད། །སྐྲ་རྣམས་རབ་ཏུ་གྲོལ་ཞིང་ཚིག་ནི་རྣམ་པར་འདག །ཟླ་བའི་གདོང་<line/>
ཅན་བུད་མེད་རྣམས་ནི་རབ་ཏུ་ངུ༌། །གྲོང་ཁྱེར་གནས་པ་ཀུན་ཀྱང་སྙིང་བརྩེས་དུ་བར་བྱེད། །སྤྲིན་འདི་རྣམས་ཀྱང་ཆར་མི་འབབ་པར་སྒྲ་སྒྲོགས་ལ། །ཆུ་ཡི་གནས་རྣམས་ཉེ་བར་<line/>
སྐམས་པ་ཉིད་དུ་གྱུར། །རི་དང་ནགས་རྣམས་ཀྱང་ནི་མི་བཟད་མེ་ཡིས་བསྲེགས། །མི་རྣམས་སོ་སོའི་ཁྱིམ་ན་ཤིན་ཏུ་འཁྲུགས་པས་ངུ༌། །ཆུ་ལ་རླུང་གིས་བསྐྱོད་པའི་གྲུ་བཞིན་ས་<line/>
རྣམས་གཡོས་པ་དང༌། །ཤིན་ཏུ་རྩུབ་པའི་རྡུལ་དང་འདྲེ་བའི་རླུང་ལྡང་གྱུར། །བཀྲ་མི་ཤིས་པའི་མཚན་མ་ནི། །ད་ལྟར་འདི་ན་རྣམ་མང་སྟེ། །དེ་བས་བདག་ཅག་ཤིས་པ་ཡི། །<line/>
ཕྱོགས་སུ་འགྲོ་བ་ཤིན་ཏུ་རིགས། །གཞན་ཡང༌། བུ་རྣམས་རྒྱལ་པོ་ཟླ་འོད་ཀྱི་སྦྱིན་གཏོང་གི་གནས་བཞིར་གསེར་གྱི་རྔ་བོ་ཆེ་བ་རྡུངས་ནའང་ཡིད་དུ་འོང་བའི་སྒྲ་འབྱུང་བར་<line/>
མ་གྱུར་པས་ངེས་པར་རྒྱལ་པོའི་ཕོ་བྲང་རྡོ་བཟང་དེར་ཉེ་བར་འཚེ་བ་ཆེན་པོ་འབྱུང་བར་འགྱུར་རོ། །དེ་ནས་བྲམ་ཟེ་དྲག་པོའི་མིག་གིས་རྒྱལ་པོའི་ཕོ་བྲང་རྡོ་བཟང་དུ་ཕྱིན་<line/>
</page>
<page index="17" id="42B">ཏོ༑ ༑དེ་ནས་གྲོང་ཁྱེར་ན་གནས་པའི་ལྷ་མོས་བྲམ་ཟེ་དྲག་པོའི་མིག་རྒྱང་རིང་པོ་ཉིད་ནས་མཐོང་བ་དང༌། རྒྱལ་པོ་ཟླ་འོད་ག་ལ་བ་དེར་སོང་སྟེ་ཕྱིན་ནས། རྒྱལ་པོ་ཟླ་འོད་ལ་འདི་སྐད་ཅེས་<line/>
སྨྲས་སོ། །གང་འདི་ལྷ་མཁྱེན་པར་མཛོད་ཅིག། དེ་རིང་ལྷའི་དབུ་སློང་བ་འཚེ་བ་རྣམ་པར་ཐོ་འཚམ་པ། གླགས་ལྟ་བ་ཞིག་འོང་བར་གྱུར་ཏེ། དེ་ལྷའི་དབུ་སློང་བར་འགྱུར་གྱི། དེ་ལ་ལྷས་<line/>
སེམས་ཅན་རྣམས་ལ་ཐུགས་བརྩེ་བའི་སླད་དུ་བདག་ཉིད་ཡོངས་སུ་སྲུང་བར་མཛོད་ཅིག། དེ་ནས་རྒྱལ་པོ་ཟླ་འོད་ཀྱིས་མགོ་སློང་བར་ཐོས་པས། ཡིད་རབ་ཏུ་དགའ་ཞིང་ངོ་མཚར་གྱིས་<line/>
མིག་གདངས་པ་དང༌། ལྷ་མོ་ལ་སྨྲས་པ། ལྷ་མོ། མ་འཇིགས་པར་སོང་ཞིག། གལ་ཏེ་འོང་བར་གྱུར་ན། ངས་འདིའི་ཡུན་རིང་མོ་ནས་མངོན་པར་འདོད་པའི་ཡིད་ལ་རེ་བ་ཡོངས་སུ་<line/>
རྫོགས་པར་བྱའོ། །དེ་ནས་ལྷ་མོ་དེས་རྒྱལ་པོ་ཟླ་འོད་རྩོལ་བའི་ཚུལ་དེ་ལྟ་བུ་ཤེས་པས། སྡུག་བསྔལ་ཞིང་ཡིད་མི་བདེ་བར་དེ་ཉིད་དུ་མི་སྣང་བར་གྱུར་ཏོ། །དེ་ནས་རྒྱལ་པོ་ཟླ་འོད་<line/>
འདི་སྙམ་དུ་སེམས་ཏེ། གང་བདག་གིས་དབྱིག་དང༌། གསེར་དང༌། ཟས་འདོད་པ་རྣམས་ལ་ཟས་སྦྱིན་པ་ནི་ངོ་མཚར་ཅི་ཞིག་ཆེ། གང་ཡང་བདག་གིས་སློང་བ་རྣམས་ལ་རང་<line/>
ཉིད་ཀྱི་ལུས་ཀྱང་ཡོངས་སུ་གཏང་བར་བྱའོ། །དེ་ནས་བྲམ་ཟེ་དྲག་པོའི་མིག་གྲོང་ཁྱེར་གྱི་ལྷོ་ཕྱོགས་ཀྱི་སྒོ་ནས་ཞུགས་པ་དང༌། གྲོང་ཁྱེར་གྱི་ལྷ་མོས་བཟློག་སྟེ། བྲམ་ཟེ་སྡིག་ཅན་མ་<line/>
</page>
<page index="18" id="43A">༄༅། །ཞུགས་པར་སླར་སོང་ཞིག །སྐྱེས་བུ་གཏི་མུག་ཅན། ཁྱོད་ད་ལྟར་རྒྱལ་པོ་ཟླ་འོད་བྱམས་པའི་བདག་ཉིད་ཅན། སྙིང་རྗེ་དང་ལྡན་པ། ཡོན་ཏན་དཔག་ཏུ་མེད་<line/>
པ༑ ཕུན་སུམ་ཚོགས་པ། འཛམ་བུའི་གླིང་ཡོངས་སུ་སྐྱོང་བར་བྱེད་པ། ཉེས་པ་མེད་པ། གནོད་པ་མི་བྱེད་པ། མགོ་དྲག་པོའི་སེམས་ཀྱིས་ཇི་ལྟར་གཅོད་པར་བྱེད། བྲམ་ཟེ་<line/>
སྡིག་ཅན་མ་ཞུགས་པར་ཕྱིར་སོང་ཞིག། རྣམ་པ་འདི་དག་རྒྱལ་པོ་ཟླ་འོད་ཀྱིས་ཐོས་སོ། །ཐོས་ནས་ཀྱང་ངའི་སློང་མོ་བ་ལྷ་མོས་གྲོང་ཁྱེར་གྱི་སྒོ་ནས་བཀག་གོ་སྙམ་ནས། ཡང་བློན་<line/>
པོའི་མཆོག་ཟླ་བ་ཆེན་པོ་ལ་སྨྲས་པ། གང་འདི་ཟླ་བ་ཆེན་པོས་ཤེས་པར་གྱིས་ཤིག །ངའི་སློང་མོ་བ་ལྷ་མོས་གྲོང་ཁྱེར་གྱི་སྒོན་བཀག་གི། སོང་ལ་ངའི་ཐད་དུ་རིངས་པར་ཁྱེར་ལ་<line/>
ཤོག་ཅིག །ལྷ། དེ་ལྟར་འཚལ་ལོ་ཞེས་བློན་པོའི་མཆོག་ཟླ་བ་ཆེན་པོས་རྒྱལ་པོ་ཟླ་འོད་ཀྱིས་ཚིག་མཉན་ནས། གྲོང་ཁྱེར་གྱི་སྒོར་སོང་བ་དང༌། གྲོང་ཁྱེར་གྱི་ལྷ་མོ་དེ་བཟློག་<line/>
སྟེ༑ གང་འདི་ལྷ་མོ་ཤེས་པར་གྱིས་ཤིག། ལྷ་བྲམ་ཟེ་འདི་འགུགས་ཀྱི་བྲམ་ཟེ་འདི་ཐོངས་ཤིག །དེ་ནས་གྲོང་ཁྱེར་ན་གནས་པའི་ལྷ་མོས་ཟླ་བ་ཆེན་པོ་ལ་འདི་སྐད་ཅེས་སྨྲས་སོ། །གང་<line/>
ཡང་ཟླ་བ་ཆེན་པོ། ཤེས་པར་གྱིས་ཤིག། བྲམ་ཟེ་འདི་ནི་གཏུམ་པའི་སེམས་དང༌། སྙིང་རྗེ་མེད་པའི་སེམས་དང༌། མི་བཟད་པའི་སེམས་ཀྱིས་རྒྱལ་པོ་ཟླ་འོད་བརླག་པའི་ཕྱིར་རྒྱལ་པོའི་ཕོ་བྲང་<line/>
</page>
<page index="19" id="43B">རྡོ་བཟང་དུ་འོངས་ན། ཁྱེད་ལ་རང་བཞིན་ངན་པ་འདིས་ཅི་ཞིག་བྱ། རྒྱལ་པོ་ཟླ་འོད་ཀྱི་ཐད་དུ་སོང་ནས་མགོ་སློང་བར་འགྱུར་རོ། །དེ་ནས་བློན་པོའི་མཆོག་ཟླ་བ་ཆེན་པོས་ལྷ་མོ་ལ་སྨྲས་པ། ལྷ་མོ།<line/>
གང་གིས་བྲམ་ཟེ་འདིས་ལྷའི་དབུ་ལེན་པར་མི་འགྱུར་བའི་ཐབས་ཤིག་བསམས་པ་ང་ལ་ཡོད་དོ། །དེ་ནས་བློན་པོའི་མཆོག་ཟླ་བ་ཆེན་པོས་བྲམ་ཟེ་དྲག་པོའི་མིག་ཁྲིད་དེ། དེ་གྲོང་ཁྱེར་དུ་<line/>
ཞུགས་ནས་རིན་པོ་ཆེའི་མཛོད་པ་ལ་སྨྲས་པ། ཁྱོད་ཀྱིས་རིན་པོ་ཆེ་ལས་བྱས་པའི་མགོ་རྣམས་ཁྱེར་ལ་ཤོག་ཅིག་དང༌། བྲམ་ཟེ་འདི་ལ་ངས་སྦྱིན་པར་བྱའོ། །མཛོད་པས་ཀྱང་རྒྱལ་<line/>
པོའི་སྒོར་རིན་པོ་ཆེའི་མགོ་རྣམས་ཀྱི་ཕུང་པོ་ཆེན་པོ་བྱས་པ་དང༌། བློན་པོའི་མཆོག་ཟླ་བ་ཆེན་པོས་བྲམ་ཟེ་དྲག་པོའི་མིག་ལ་རིན་པོ་ཆེ་ལས་བྱས་པའི་མགོ་རྣམས་ཉེ་བར་བསྟབས་ཏེ་།བྲམ་<line/>
ཟེ་ཆེན་པོ་རིན་པོ་ཆེའི་མགོ་མང་པོ་ལོང་ཞིག་དང༌། དབྱིག་དང༌། གསེར་རྣམས་ཀྱིས་ཀྱང་ཅི་ཙམ་དགོས་པ་ཁྱོད་ལ་སྦྱིན་གྱི་ཁྱེར་ཅིག །འདིས་ནི་ཁྱོད་ཀྱི་བུ་དང༌། ཚ་བོའི་བར་གྱི་འཚོ་<line/>
བར་འགྱུར་གྱི། ལྷའི་དབུ་གླད་པ་དང༌། རུས་པ་དང༌། ངར་སྣབས་དང༌། ཞག་གིས་ཡོངས་སུ་གང་བས་ཅི་ཞིག་བྱ། དེ་སྐད་ཅེས་སྨྲས་པ་དང༌། བྲམ་ཟེ་དྲག་པོའི་མིག་གིས་ཟླ་བ་<line/>
ཆེན་པོ་ལ་འདི་སྐད་ཅེས་སྨྲས་སོ། །གང་འདི་ཟླ་བ་ཆེན་པོ། ཤེས་པར་གྱིས་ཤིག །ང་ལ་ནི་རིན་པོ་ཆེའི་མགོ་རྣམས་དགོས་པ་མེད་དེ། གསེར་དང༌། དབྱིག་ཀྱང་དགོས་པ་མེད་ཀྱི་།<line/>
</page>
<page index="20" id="44A">༄༅། །གཞན་དུ་ནས་ཆེན་པོ་སྐྱོང་བ་ཐམས་ཅད་གཏོང་བ་འདིའི་མགོ་སློང་བའི་ཕྱིར་འདིའི་ཐད་དུ་འོངས་སོ། །དེ་སྐད་ཅེས་སྨྲས་པ་དང༌། བློན་པོའི་མཆོག་ཟླ་བ་ཆེན་<line/>
པོ་དང༌། ས་འཛིན་གཉིས་ལག་པ་འགྲམ་པ་ལ་གཏང་དེ། ད་ནི་དུས་ཀྱིས་ཕྱིན་ཏོ་སྙམ་ནས། ཤིན་ཏུ་སེམས་པ་ལ་ཞུགས་པས་གནས་པར་གྱུར་ཏོ། །དེ་ནས་རྒྱལ་པོ་ཟླ་འོད་ཀྱིས་<line/>
རྣམ་པ་དེ་དག་ཉེ་བར་ཐོས་ནས། བློན་པོའི་མཆོག་ཟླ་བ་ཆེན་པོ་དང༌། ས་འཛིན་གཉིས་ཕོ་ཉས་བོས་ནས་འདི་སྐད་ཅེས་སྨྲས་སོ། །བྲམ་ཟེ་དེ་ངའི་གན་དུ་ཁྱེར་ལ་ཤོག་ཅིག།<line/>
ངས་འདི་ལ་ཡུན་རིང་པོ་ནས་མངོན་པར་འདོད་པའི་ཡིད་ལ་རེ་བ་ཡོངས་སུ་རྫོགས་པར་བྱའོ། །དེ་སྐད་ཅེས་སྨྲས་པ་དང༌། བློན་པོའི་མཆོག་ཟླ་བ་ཆེན་པོ་དང༌། ས་འཛིན་<line/>
གཉིས་པོ་དེ་ཡུལ་རྨུས་པ་ལྟ་བུའི་མཆི་མའི་གདོང་གིས་སྙིང་རྗེ་རྗེ་སྐད་དུ་སྨྲེ་སྔགས་འདོན་ཅིང་སྨྲས་པ། ལྷ༑ བྱམས་པའི་བདག་ཉིད་ཅན་སྙིང་རྗེ་དང་ལྡན་པ། སེམས་ཅན་<line/>
ཐམས་ཅད་ལ་མཉེས་བཞིན་པ། ཡོན་ཏན་དཔག་ཏུ་མེད་པ། ཕུན་སུམ་ཚོགས་པ་དང་ལྡན་པ། ཡེ་ཤེས་ལ་མཁས་པ། ལྷའི་མིག་དང་ལྡན་པ། འདི་མི་རྟག་པ་ཉིད་ཀྱི་<line/>
སྟོབས་ཉེ་བར་གནས་པར་གྱུར་ཏོ། །བདག་ཅག་རྣམས་དེང་ལྷ་དང་ལྷན་ཅིག་པ་ལས་ཐ་དད་པར་གྱུར་པ་དང༌། སོ་སོར་འགྱུར་བ་དང༌། བྲལ་བ་དང༌། བྱེ་བར་འགྱུར་རོ་<line/>
</page>
<page index="21" id="44B">སྙམ་ནས། རྒྱལ་པོའི་རྐང་པ་ལ་གཏུགས་ཏེ་ཕྱོགས་གཅིག་ཏུ་འདུག་གོ། དེ་ནས་རྒྱལ་པོ་ཟླ་འོད་ཐམས་ཅད་ཡོངས་སུ་གཏོང་བ། ཤིན་ཏུ་ཁྱད་པར་ཅན་གཏོང་ཞིང་ཡོངས་སུ་གཏོང་བར་འདོད་<line/>
ནས༑ །རིང་པོ་ནས་བྲམ་ཟེ་དེ་ལ་སྨྲས་པ། བྲམ་ཟེ་ཚུར་ཤོག། ཁྱོད་གང་སློང་བ་དེ་ཁྱེར་ཅིག། དེ་ནས་བྲམ་ཟེ་དྲག་པོའི་མིག་རྒྱལ་པོ་ཟླ་འོད་གང་ན་བ་དེར་སོང་སྟེ་ཕྱིན་ནས། རྒྱལ་པོ་ཟླ་<line/>
འོད་ལ་རྒྱལ་བ་དང༌། ཚེ་སྤེལ་བ་བརྗོད་ནས། རྒྱལ་པོ་ཟླ་འོད་ལ་འདི་སྐད་ཅེས་སྨྲས་སོ། །བྱང་ཆུབ་སེམས་དཔའ་དངོས་པོ་ཐམས་ཅད་གཏོང་ལ་ངེས་དགའ་འགྱུར། །བྱང་ཆུབ་སེམས་<line/>
དཔའ་དགེ་ཁྱོད་དྲི་མེད་ཆོས་ལ་གནས། །དམ་པ་ཀུན་མཁྱེན་མངོན་པར་བཞེད་པའི་ཐུགས་ཀྱིས་ནི། །ཐུགས་རྗེ་བདག་ཉིད་ཐུགས་ལྡན་བདག་ལ་དབུ་སྩོལ་ཅིག། དེ་ནས་རྒྱལ་པོ་ཟླ་འོད་<line/>
ཀྱིས་བྲམ་ཟེ་ལས་དེ་ལྟ་བུའི་ཚིག་བརྗོད་པ་ཐོས་པ་དང༌། ཡིད་རབ་ཏུ་དགའ་བ་དང༌། དགའ་བས་མིག་གདངས་ཏེ་བྲམ་ཟེ་དྲག་པོའི་མིག་ལ་སྨྲས་པ། ཇི་ལྟར་ཡབ་ཀྱི་བུ་གཅིག་ང་ཡིན་<line/>
ཡང༑ ༑དེ་ལྟ་ན་ཡང་ང་ཡི་མགོ་འདི་ཁྱེར། །ཁྱོད་ཀྱི་བསམ་པ་འབྲས་བུར་བཅས་གྱུར་ཅིག །མགོ་བོ་བྱིན་པས་བྱང་ཆུབ་ཐོབ་པར་ཤོག །ངའི་མགོ་ཀླད་པ་ཁྲག་དང་ཞག་འདི་ཡིས། །ཁྱོད་<line/>
ཀྱིས་འདོད་པའི་བྱ་བ་ཅི་ཡང་མི་བྱེད་ཀྱང༌། །ཁྱེར་ཏེ་ཁྱོད་ལ་ང་ཡི་མགོ་གང་དགོས་གྱུར་པའི། །ཡིད་ལ་རེ་བ་འབྲས་བཅས་ཁྱོད་ནི་དགའ་བར་ཤོག །བྲམ་ཟེ་ཆེན་པོ་ཁྱོད་ཀྱིས་ངའི་ཡན་<line/>
</page>
<page index="22" id="45A">༄༅། །ལག་གི་མཆོག་མགོ་འདི་བར་ཆད་མེད་པར་ལེགས་པར་ཁྱེར་ཅིག་ཅེས་སྨྲས་ནས། རང་ཉིད་ཀྱིས་ཅོད་པན་ཕུད་དོ། །དགེ་སློང་དག །རྒྱལ་པོ་ཟླ་འོད་ཀྱིས་<line/>
མགོ་ལ་ཡོད་པའི་ཅོད་པན་ཕུད་མ་ཐག་ཏུ་འཛམ་བུ་གླིང་པའི་མི་ཐམས་ཅད་ཀྱི་མགོ་ལ་ཡོད་པའི་ཅོད་པན་རྣམས་ཀྱང་ལྷུང་བར་གྱུར་ཏོ། །རྒྱལ་པོའི་ཕོ་བྲང་རྡོ་བཟང་གི་ཕྱོགས་<line/>
བཞིར་སྐར་མདའ་རྣམས་ལྟུང་བར་གྱུར་ཏེ། གྲོང་ཁྱེར་གྱི་ལྷ་མོས་རྒྱལ་པོ་ཟླ་འོད་འདིའི་མགོ་བྲམ་ཟེ་སྡིག་ཅན་གྱིས་གཅོད་པར་འགྱུར་རོ་ཞེས་སྒྲ་བསྒྲགས་སོ། །དེ་ནས་བློན་པོའི་<line/>
མཆོག་ཟླ་བ་ཆེན་པོ་དང༌། ས་འཛིན་གཉིས་རྒྱལ་པོ་ཟླ་འོད་ཚལ་འདི་ལྟ་བུ་རང་ཉིད་ཀྱི་ལུས་ཡོངས་སུ་གཏོང་བར་ཤེས་ནས། དེ་ཡུལ་རྨུས་པ་ལྟ་བུའི་མཆི་མའི་གདོང་ཅན་<line/>
གྱིས་རྒྱལ་པོའི་རྐང་པ་ལ་གཏུགས་ཏེ། གནག་ལྷ་ཡང་མཐོང་བ་འདི་ནི་འཇིག་རྟེན་ན་སྐྱེས་བུ་སྐལ་པ་ཅན་ནོ་ཞེས་སྨྲ་ཞིང༌། དེ་གཉིས་དེ་ལ་སེམས་མངོན་པར་དད་པས་ལྟ་ཞིང༌།<line/>
ཡུ་བུས་བྲམ་ཟེ་དྲག་པོའི་མིག་ལ་བྱམས་པའི་སེམས་བསྐྱེད་པ་དང༌། ལྷའི་མི་རྟག་པ་ཉིད་ལ་བལྟ་བར་མི་ནུས་སོ་སྙམ་དུ་བསམས་ནས། སྐད་ཅིག་མ་དེ་ཉིད་ལ་དུས་བྱས་<line/>
ཏེ༑ འདོད་པའི་ཁམས་ཐམས་ཅད་ལས་ཡང་དག་པར་འདས་ནས་ཚངས་པའི་འཇིག་རྟེན་དུ་སྐྱེས་སོ། །དེ་ནས་རྒྱལ་པོ་ཟླ་འོད་ཀྱིས་འབད་པའི་ཚུལ་འདི་ལྟ་བུ་ཤེས་ནས་ས་ལ་<line/>
</page>
<page index="23" id="45B">གནས་པའི་གནོད་སྦྱིན་རྣམས་དང༌། བར་སྣང་ལ་རྒྱུ་བའི་གནོད་སྦྱིན་རྣམས་ཆོ་ངེས་འདེབས་པར་བརྩམས་ཏེ། ཀྱི་ཧུད། ད་ནི་རྒྱལ་པོ་ཟླ་འོད་ཀྱི་ལུས་ཡོངས་སུ་གཏོང་བར་འགྱུར་ཏེ།<line/>
སྡུག་བསྔལ་ལོ། །དེ་ནས་རྒྱལ་པོའི་ཕོ་བྲང་སྒོར་སྲོག་ཆགས་བརྒྱ་སྟོང་དུ་མ་འདུས་པར་གྱུར་ཏོ། །དེ་ནས་བྲམ་ཟེ་དྲག་པོའི་མིག་གིས་སྐྱེ་བོའི་ཚོགས་ཆེན་པོ་འདུས་པ་དེ་མཐོང་ནས་རྒྱལ་<line/>
པོ་ཟླ་འོད་ལ་འདི་སྐད་ཅེས་སྨྲས་སོ། །གལ་ཏེ་ལྷས་གནང་བར་མཛད་ན། སྐྱེ་བོའི་ཚོགས་ཆེན་པོའི་མདུན་དུ་ལྷའི་དབུ་ལེན་རྔོ་མི་ཐོགས་སོ། །གལ་ཏེ་ཁྱོད་དབུ་ཡོངས་སུ་གཏོང་བར་<line/>
མཛད་ན། ཁྱེད་དང་བདག་བདེན་པ་ཞིག་ཏུ་གཤེགས་འཚལ་ལོ། །དེ་སྐད་ཅེས་སྨྲས་པ་དང༌། རྒྱལ་པོ་ཟླ་འོད་ཀྱིས་བྲམ་ཟེ་དྲག་པོའི་མིག་ལ་སྨྲས་པ། བྲམ་ཟེ་ཆེན་པོ། དེ་བཞིན་དུ་<line/>
བྱ་ཡི༑ ཁྱོད་ཀྱི་ཀུན་ཏུ་རྟོག་པ་འབྱོར་ཅིང༌། རང་གི་ཡིད་ལ་རེ་བ་རྣམས་ཡོངས་སུ་རྫོགས་པར་གྱུར་ཅིག །དགེ་སློང་དག། རྒྱལ་པོའི་ཕོ་བྲང་རྡོ་བཟང་གི་ནང་ན། ནོར་བུ་དང༌། རིན་པོ་<line/>
ཆེའི་སྙིང་པོ་ཞེས་བྱ་བའི་སྐྱེད་མོས་ཚལ་ཤིང་སྣ་ཚོགས་ཀྱིས་ཉེ་བར་མཛེས་པ། ཉམས་དགའ་བ། ནེ་ཙོ་དང༌། ཤ་རིའི་ཀ་དང༌། ཁུ་བྱུག་དང༌། རྨ་བྱ་དང༌། ཤང་ཤང་ཏེའུ་དང༌།<line/>
ཀ་ལ་པིངྐ་རྣམས་ཡིད་དུ་འོང་བའི་སྒྲ་སྒྲོགས་པས་ནགས་ཚལ་གྱི་ཚོགས་ཉམས་དགའ་བའི་སྐྱེད་མོས་ཚལ་དེའི་དབུས་ཀྱི་སྟེགས་བུ་དེའི་དབུས་སུ་ཙམ་པ་ཀའི་ཤིང་ཞིག་སྐྱེས་<line/>
</page>
<page index="24" id="46A">༄༅། །པ་ཡོད་དོ། །དེ་ནས་རྒྱལ་པོ་ཟླ་འོད་རྒྱལ་པོའི་སྟན་ལས་ལངས་ཏེ། རལ་གྲི་རྣོན་པོ་ཐོགས་ནས་ནོར་བུ་དང༌། རིན་པོ་ཆེ་སྙིང་པོའི་སྐྱེད་མོས་ཚལ་ག་ལ་བ་དེར་<line/>
སོང་ངོ༌། །དེ་ནས་རྒྱལ་པོ་ཟླ་འོད་འབད་པའི་ཚུལ་འདི་ལྟ་བུ་ལ་ཞུགས་པ་མཐོང་བ་དང༌། རྒྱལ་པོའི་ཕོ་བྲང་རྡོ་བཟང་གི་གྲོང་ཁྱེར་ན་སྲོག་ཆགས་བརྒྱ་སྟོང་དུ་མ་ཆོ་ངེས་འདེབས་<line/>
ཤིང༌། རྗེས་བཞིན་རྗེས་བཞིན་དུ་འབྲང་བ་དང༌། རྒྱལ་པོ་ཟླ་འོད་ཀྱིས་སྐྱེ་བོའི་ཚོགས་ཆེན་པོ་འདུས་པ་དེ་ཆོ་ངེས་འདེབས་པ་མཐོང་ངོ༌། །མཐོང་བ་དང་ཡང་དབུགས་དབྱུང་<line/>
བའི་ཕྱིར་སྨྲས་པ། ཁྱེད་རྣམས་དགེ་བའི་ཆོས་རྣམས་ལ་བག་ཡོད་པར་གྱིས་ཤིག། ཅེས་མདོར་བསྡུས་ནས་ཆོས་བསྟན་ཏེ། བྲམ་ཟེ་དྲག་པོའི་མིག་ཁྲིད་ནས་ནོར་བུ་དང༌། རིན་<line/>
པོ་ཆེའི་སྙིང་པོའི་སྐྱེད་མོས་ཚལ་དུ་ཞུགས་སོ། །རྒྱལ་པོ་ཟླ་འོད་ནོར་བུ་དང༌། རིན་པོ་ཆེའི་སྙིང་པོའི་སྐྱེད་མོས་ཚལ་དུ་ཞུགས་མ་ཐག་ཏུ་རྒྱལ་པོའི་ཕོ་བྲང་རྡོ་བཟང་གི་དབང་པོའི་<line/>
རྒྱལ་མཚན་དང༌། བ་དན་རྣམས་ནོར་བུ་དང༌། རིན་པོ་ཆེའི་སྙིང་པོའི་སྐྱེད་མོས་ཚལ་ག་ལ་བ་དེར་འདུད་པར་གྱུར་ཏོ། །དེ་ནས་རྒྱལ་པོ་ཟླ་འོད་ཀྱིས་ནོར་བུ་དང༌། རིན་པོ་ཆེའི་<line/>
སྙིང་པོའི་སྐྱེད་མོས་ཚལ་གྱི་སྒོ་བཅད་ནས། བྲམ་ཟེ་ལ་སྨྲས་པ། བྲམ་ཟེ་ཆེན་པོ་ངའི་ཡན་ལག་གི་མཆོག་འདི་ཁྱེར་ཅིག །དེ་སྐད་ཅེས་སྨྲས་པ་དང༌། བྲམ་ཟེ་དྲག་པོའི་མིག་གིས་<line/>
</page>
<page index="25" id="46B">རྒྱལ་པོ་ཟླ་འོད་ལ་འདི་སྐད་ཅེས་སྨྲས་སོ། །ལྷའི་དབུ་བདག་གིས་གཅོད་པར་རྔོ་མི་ཐོགས་སོ། །དེ་སྐད་ཅེས་སྨྲས་པ་དང༌། རྒྱལ་པོ་ཟླ་འོད་རལ་གྲི་རྣོན་པོ་ཐོགས་ནས་སྐྱེད་མོས་ཚལ་དེར་གང་<line/>
ན་དུས་ཐམས་ཅད་པའི་ཙམ་པ་ཀའི་ཤིང་ཡོད་པ་དེར་སོང་ངོ༌། །དེ་ནས་སྐྱེད་མོས་ཚལ་དེའི་ལྷ་མོས་རྒྱལ་པོ་ཟླ་འོད་ཚུལ་འདི་ལྟ་བུར་རང་ཉིད་ཡོངས་སུ་གཏོང་བ་ལ་ཞུགས་པར་ཤེས་ནས།<line/>
ཆོ་ངེས་འདེབས་པར་རྩོམ་ཞིང་འདི་སྐད་ཅེས་ཀྱང་སྨྲས་སོ། །བྲམ་ཟེ་སྡིག་ཅན་ཁྱོད་དེ་ལྟར་རྒྱལ་པོ་ཟླ་འོད་ཉེས་པ་མེད་པ། གནོད་པ་མེད་པ། ཡོན་ཏན་དཔག་ཏུ་མེད་པ་དང་ལྡན་པ་འདིའི་<line/>
མགོ་ཇི་ལྟར་གཅོད་པར་བྱེད། དེ་ནས་རྒྱལ་པོ་ཟླ་འོད་ཀྱིས་སྐྱེད་མོས་ཚལ་གྱི་ལྷ་མོ་དེ་ཕྱིར་བཟློག་སྟེ། ལྷ་མོ། ངའི་མགོ་སློང་བ་ལ་བར་ཆད་མ་བྱེད་ཅིག །དེ་ཅིའི་ཕྱིར་ཞེ་ན། ལྷ་མོ། སྔོན་<line/>
བྱུང་བ་ན་ངའི་ཡན་ལག་གི་མཆོག་སློང་བ་ལ་ལྷ་མོ་ཞིག་གིས་བར་ཆད་བྱས་པས། ལྷ་མོ་དེའི་བསོད་ནམས་མ་ཡིན་པ་མང་པོ་སྐྱེས་ལ། ངས་ཀྱང་བླ་ན་མེད་པའི་ཡེ་ཤེས་ཡུལ་རིང་པོ་<line/>
ཞིག་གིས་ཐོབ་པར་འགྱུར་རོ། །ལྷ་མོ། ངས་ནོར་བུ་དང༌། རིན་པོ་ཆེའི་སྙིང་པོའི་སྐྱེད་མོས་ཚལ་འདི་ཉིད་དུ་མགོ་སྟོང་སྙེད་ཡོངས་སུ་གཏོང་བ་བྱས་ནས། ང་ལ་སུས་ཀྱང་བར་ཆད་མ་<line/>
བྱས་སོ། །དེ་བས་ན་ལྷ་མོ་ཁྱོད་ཀྱིས་ངའི་ཡན་ལག་གི་མཆོག་སློང་བ་ལ་བར་ཆད་མ་བྱེད་ཅིག །ལྷ་མོ། གནག་དུ་ངས་སྟག་མོ་ལ་བདག་ཉིད་ཡོངས་སུ་བཏང་སྟེ། ལུས་ཡོངས་སུ་<line/>
</page>
<page index="26" id="47A">༄༅། །གཏོང་བ་གཅིག་གིས་བྱང་ཆུབ་སེམས་དཔའ་བྱམས་པ་བསྐལ་པ་བཞི་བཅུར་ཞུགས་པ། ཕྱིར་འདུམས་པར་བྱས་པའི་ས་ཕྱོགས་ནི་འདི་ཡིན་ནོ། །དེ་ནས་<line/>
ལྷ་མོ་དེ་རྒྱལ་པོ་ཟླ་འོད་ཀྱི་རྫུ་འཕྲུལ་ཆེན་པོ་དེ་མཐོང་ནས། རྒྱལ་པོ་དེ་ལ་སེམས་མགུ་བ་ཆེན་པོ་སྐྱེས་ཏེ། ཅང་མི་སྨྲ་བར་གྱུར་ཏོ། །དེ་ནས་རྒྱལ་པོ་ཟླ་འོད་ཡང་དག་པའི་སྨོན་ལམ་<line/>
བྱེད་པ་ལ་ཞུགས་ཏེ། གང་སྐྱེད་མོས་ཚལ་གྱི་ཚོགས་ན་གནས་པའི་ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། མིའམ་ཅི་ཁྱེད་རྣམས་གསོན་ཅིག། བདག་སྐྱེད་མོས་ཚལ་<line/>
འདིར་རབ་ཏུ་གཏོང་བ་དང༌། གཏོང་བའི་ཡང་ཤིན་ཏུ་གཏོང་བ་རང་གི་མགོ་ཡོངས་སུ་གཏོང་བས་གཏོང་བ་བྱེད་དེ། བདག་གི་མགོ་ཡོངས་སུ་གཏོང་བ་དེའང་རྒྱལ་པོའི་ཕྱིར་མ་<line/>
ཡིན༑ མཐོ་རིས་ཀྱི་ཕྱིར་མ་ཡིན། བརྒྱ་བྱིན་གྱི་ཕྱིར་མ་ཡིན། བདུད་ཀྱི་ཕྱིར་མ་ཡིན། ཚངས་པའི་ཕྱིར་མ་ཡིན། འཁོར་ལོས་བསྒྱུར་བའི་ཡུལ་གྱི་ཕྱིར་མ་ཡིན་གྱི། གཞན་<line/>
དུ་ན་འདིར་ཇི་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས། སེམས་ཅན་མ་དུལ་བ་འདུལ་བ་དང༌། མ་བརྒལ་བ་བསྒྲལ་<line/>
བ་དང༌། མ་གྲོལ་བ་དགྲོལ་བ་དང༌། དབུགས་མ་ཕྱིན་པ་དབུགས་དབྱུང་བ་དང༌། ཡོངས་སུ་མྱ་ངན་ལས་མ་འདས་པ་ཡོངས་སུ་མྱ་ངན་ལས་བཟླ་བར་བྱའོ། །བདེན་པ་དང༌།<line/>
</page>
<page index="27" id="47B">བདེན་པའི་ཚིག་འདིས་ངལ་བ་འབྲས་བུ་དང་བཅས་པར་གྱུར་ཅིག །ཡོངས་སུ་མྱ་ངན་ལས་འདས་ནས་ཀྱང་ཡུངས་ཀར་གྱི་འབྲུ་ཙམ་གྱི་སྐུ་གདུང་བྱུང་བར་གྱུར་ཅིག །ནོར་བུ་དང༌། རིན་<line/>
པོ་ཆེའི་སྐྱེད་མོས་ཚལ་འདིའི་དབུས་སུའང་མཆོད་རྟེན་ཆེན་པོ་མཆོད་རྟེན་ཐམས་ཅད་ལས་ཁྱད་པར་དུ་འཕགས་པ་བྱུང་བར་གྱུར་ནས། སེམས་ཅན་གནག་ལུས་ངལ་བ་མཆོད་རྟེན་<line/>
ཆེན་པོ་ལ་ཕྱག་འཚལ་དུ་འོང་བར་གྱུར་ཅིག །དེ་རྣམས་ཀྱིས་མཆོད་རྟེན་ཐམས་ཅད་ལས་ཁྱད་པར་དུ་འཕགས་པའི་སྐུ་གདུང་འཇོག་པ་དེ་མཐོང་བས་ངལ་བ་མེད་པར་གྱུར་ཅིག །<line/>
ངལ་བ་མེད་པར་གྱུར་ནས་ངའི་མཆོད་རྟེན་ལ་སྐྱེ་བོའི་ཚོགས་འོངས་ནས་མཆོད་པ་བྱེད་ན་མཐོ་རིས་དང༌། ཐར་པ་ལ་གཞོལ་བར་ཡང་གྱུར་ཅིག་ཅེས་སྨྲས་ནས། ཙམ་པ་ཀའི་ཤིང་ལ་<line/>
གཙུག་ཕུད་བཅིངས་ནས་བྲམ་ཟེ་ལ་བོས་ཏེ་སྨྲས་པ། བྲམ་ཟེ་ཆེན་པོ་ཚུར་ཤོག །བགེགས་མ་བྱེད་པར་ངའི་མགོ་བྲེགས་ལ་ཁྱེར་ཅིག །དེ་ནས་རྒྱལ་པོ་ཟླ་འོད་རང་ཉིད་ཀྱི་ལུས་ཀྱི་<line/>
མཐུ་དང༌། སྟོབས་ཡང་དག་པར་སྐྱེས་ནས་བྲམ་ཟེ་དེ་ལ་སྙིང་རྗེ་ཆེན་པོ་ལྷན་ཅིག་ཏུ་འགྲོ་བ་དང༌། འབྱུང་བའི་བྱམས་པའི་སེམས་བསྐྱེད་ནས་མགོ་བཅད་དེ། བྲམ་ཟེ་དྲག་པོའི་མིག་ལ་<line/>
བྱིན་ཏོ། །དུས་བྱས་པ་དང་།ཚངས་པའི་འཇིག་རྟེན་ལས་ཤིན་ཏུ་འདས་ནས། ཕུལ་དུ་བྱུང་བའི་དགེ་རྒྱས་ཀྱི་ལྷའི་རིགས་ཀྱི་ནང་དུ་སྐྱེས་སོ། །དགེ་སློང་དག །དེ་ནས་མགོ་ཡོངས་སུ་<line/>
</page>
<page index="28" id="48A">༄༅། །བཏང་མ་ཐག་ཏུའང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་འགུལ། རབ་ཏུ་འགུལ། ལྡེག །རབ་ཏུ་ལྡེག །གཡོས། རབ་ཏུ་གཡོས་ཏེ།<line/>
ནམ་མཁའི་དཀྱིལ་ན་མངོན་པར་གནས་པའི་ལྷ་རྣམས་ཀྱང་ཨ་ལ་ལ་ཞེས་སྒྲ་བསྒྲགས་སོ། །བར་སྣང་གི་ལྷ་རྣམས་ཀྱང་ལྷའི་ཨུཏྤ་ལ་དང༌། པདྨ་དང༌། ཀུ་མུ་ཏ་དང༌། པུཎྜ་རི་<line/>
ཀ་རྣམས་འཐོར་ཞིང༌། ཨ་ཀ་རུའི་ཕྱེ་མ་རྣམས་དང༌། ཏ་ཀ་རུའི་ཕྱེ་མ་རྣམས་དང༌། ཙནྡན་གྱི་ཕྱེ་མ་རྣམས་དང༌། ལྷ་རྣམས་ཀྱི་མེ་ཏོག་མནྡཱ་ར་བ་དང༌། མནྡཱ་ར་བ་ཆེན་པོ་<line/>
རྣམས་འཐོར་བ་དང༌། གོས་རྣམས་ཀྱི་ཆར་ཡང་འབེབས་སོ། །ལྷ་རྣམས་ཀྱི་རོལ་མོའི་སྒྲའང་ཡང་དག་པར་རྡུང་ངོ༌། །དེ་ནས་བྲམ་ཟེ་དྲག་པོའི་མིག་མགོ་ཁྱེར་ཏེ། ནོར་བུ་<line/>
དང༌། རིན་པོ་ཆེའི་སྙིང་པོའི་སྐྱེད་མོས་ཚལ་ནས་བྱུང་བ་དང༌། སྲོག་ཆགས་བརྒྱ་སྟོང་དུ་མས། ཀྱི་ཧུད། ལྷ་བསད་དེ་སྡུག་བསྔལ་ལོ་ཞེས་སྒྲ་ཕྱུང་སྟེ། དེ་ན་ཁ་ཅིག་ནི་ས་ལ་འགྲེ་<line/>
ལྡོག་གོ །ཁ་ཅིག་ནི་ལག་པ་བརྐྱང་སྟེ་ཆོ་ངེས་འདེབས་སོ། །བུད་མེད་རྣམས་ཀྱང་སྒྲ་བཤིག་ནས་ངུའོ། །སྲོག་ཆགས་བརྒྱ་སྟོང་དུ་མ་ཡང་འདུས་ཏེ་དེ་ན་གཅིག་ཏུ་གནས་ཏེ། དེ་ཉིད་<line/>
དུ་གནས་ནས་བསམ་གཏན་རྣམས་བསྐྱེད་དེ་དེ་ཉིད་དུ་དུས་བྱས་ནས། རྒྱལ་པོ་ཟླ་འོད་དང་སྐལ་བ་མཉམ་པར་དགེ་རྒྱས་ཀྱི་ལྷ་རྣམས་སུ་སྐྱེས་སོ། །ཁ་ཅིག་ནི་བསམ་གཏན་བསྐྱེད་<line/>
</page>
<page index="29" id="48B">ནས་གནས་དེ་ཉིད་དུ་དུས་བྱས་ཏེ། འོད་གསལ་གྱི་ལྷའི་རིགས་སུ་སྐྱེས་སོ། །གཞན་རྣམས་ནི་འདུས་ནས་རྒྱལ་པོ་ཟླ་འོད་ཀྱི་ལུས་དྲི་ཐམས་ཅད་དང་ལྡན་པའི་རོ་སྲེག་པའི་ཤིང་བྱས་ཏེ་བསྲེགས་<line/>
སོ༑ ༑རུས་པ་དེ་རྣམས་ཀྱང་གསེར་གྱི་བུམ་པར་བཅུག་སྟེ། ལམ་པོ་ཆེའི་བཞི་མདོར་སྐུ་གདུང་གི་མཆོད་རྟེན་རབ་ཏུ་བཞག་སྟེ། གདུགས་དང༌། རྒྱལ་མཚན་དང༌། བ་དན་བཙུགས་ཏེ། དྲི་<line/>
དང༌། ཕྲེང་བ་དང༌། སྤོས་ཀྱི་ཕྱེ་མ་དང༌། རོལ་མོ་རྣམས་ཀྱིས་མཆོད་པ་བྱས་ནས། རྒྱལ་པོ་ཟླ་འོད་ལ་གཅིག་ཏུ་སེམས་མངོན་པར་དད་པས། དེ་བཞིན་དུ་སྐྱོ་བས་བསམ་གཏན་བསྐྱེད་དེ།<line/>
བསམ་གཏན་བསྐྱེད་པ་དེས་དུས་བྱས་ནས་ཚངས་པའི་འཇིག་རྟེན་དུ་སྐྱེས་སོ། །ལ་ལ་ནི་རྒྱལ་པོ་ཟླ་འོད་མི་མཐོང་བས། མྱ་ངན་གྱི་ཟིལ་གྱིས་མནན་ཏེ་དུས་བྱས་ནས་འདོད་པ་ན་སྤྱོད་པའི་ལྷ་<line/>
དྲུག་ཏུ་སྐྱེས་སོ། །གང་དེར་དུས་བྱས་པ་དེ་དག་ཐམས་ཅད་ཀྱང་མཐོ་རིས་དང༌། ཐར་པ་ལ་གཞོལ་བར་གྱུར་ཏོ། །དགེ་སློང་དག །དེའི་ཚེ་དེའི་དུས་ན། བྱང་ཕྱོགས་ན་རྒྱལ་པོའི་ཕོ་བྲང་རྡོ་<line/>
བཟང་དུ་གྱུར་པ་དེ་གཞན་ཡིན་པར་མི་བལྟ་སྟེ། རྡོ་འཇོག་འདི་ཉིད་དེའི་ཚེ་དེའི་དུས་ན་རྒྱལ་པོའི་ཕོ་བྲང་རྡོ་བཟང་དུ་གྱུར་ཏོ། །དགེ་སློང་དག །དེ་ཇི་སྙམ་དུ་སེམས། གང་རྒྱལ་པོ་ཟླ་འོད་<line/>
ཅེས་བྱ་བ་དེ་ནི་ང་ཡིན་ཏེ། དེའི་ཚེ་དེའི་དུས་ན་བྱང་ཆུབ་སེམས་དཔའི་སྤྱོད་པ་ལ་ཞུགས་ཏེ། དེ་ཉིད་ཀྱི་ནོར་བུ་དང༌། རིན་པོ་ཆེའི་སྙིང་པོའི་སྐྱེད་མོས་ཚལ་དུ་བྲམ་ཟེ་དྲག་པོའི་མིག་ལ་མགོ་<line/>
</page>
<page index="30" id="49A">༄༅། །ཡོངས་སུ་བཏང་ངོ༌། །དགེ་སློང་དག །དེ་ཇི་སྙམ་དུ་སེམས། གང་བྲམ་ཟེ་དྲག་པོའི་མི་གཅེས་བྱ་བ་དེ་ནི་ལྷས་བྱིན་ཏེ། དེའི་ཚེ་དེའི་དུས་ན་བྲམ་ཟེ་དྲག་པོའི་མིག་<line/>
ཅེས་བྱ་བར་གྱུར་ཏོ། །དགེ་སློང་དག །དེ་ཇི་སྙམ་དུ་སེམས། གང་དེའི་ཚེ་དེའི་དུས་ན་བློན་པོ་མཆོག་ཟླ་བ་ཆེན་པོ་དང༌། ས་འཛིན་དེ་གཉིས་ནི་དགེ་སློང་ཤཱ་རིའི་བུ་དང༌། མོའུ་དགལ་<line/>
གྱི་བུ་འདི་གཉིས་ཡིན་ནོ། །འདི་གཉིས་ཀྱིས་ངའང་མྱ་ངན་ལས་འདས་པ་མ་བཟོད་ནས། ང་ཉིད་འཆི་བ་མ་མཐོང་བར་ཐོག་མ་ཉིད་དུ་དུས་བྱས་སོ། །ད་ལྟར་ཡང་ང་མྱ་ངན་ལས་<line/>
འདས་པ་མ་བཟོད་དེ། གང་མྱ་ངན་ལས་འདས་པ་མ་མཐོང་བར་དེ་ཐོག་མ་ཉིད་དུ་མྱ་ངན་ལས་འདས་པ་ཡིན་ནོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་དགེ་སློང་དེ་<line/>
དག་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །རྒྱལ་པོ་ཟླ་འོད་ཀྱི་རྟོགས་པ་བརྗོད་པ་རྫོགས་སོ།། །།རྒྱ་གར་གྱི་མཁན་པོ་<line/>
དྷརྨ་ཤྲཱི་ཕ་[?] དྲ་དང༌། ཞུས་ཆེན་གྱི་ལོ་ཙྪ་བ་དགེ་སློང་ཤེས་རབ་ལེགས་པས་བསྒྱུར། སྒྲ་བསྒྱུར་གྱི་ལོཙྪ་བ་དགེ་སློང་རིན་ཆེན་བཟང་པོས་བཅོས་ཏེ་གཏན་ལ་ཕབ་པའོ།། །།<line/>
<line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
