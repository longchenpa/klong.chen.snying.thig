<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="68" index="21"/>
<offset page="333" line="21" col="12"/>
<range start="1" end="7"/>
<title>འཕགས་པ་འགྲོ་བ་ཐམས་ཅད་ཡོངས་སུ་སྐྱོབ་པར་བྱེད་བ་ཞེས་བྱ་བའི་ཡོངས་སུ་བསྔོ་བ། </title>
<section>མདོ་སྡེ། </section>
<volume>ཟ</volume>
<status asof="31Jan2012">not checked</status>
</info>
<pageset>
<page index="1" id="168A">།།འཕགས་པ་འགྲོ་བ་ཐམས་<line/>
ཅད་ཡོངས་སུ་སྐྱོབ་པར་བྱེད་པ་ཞེས་བྱ་བའི་ཡོངས་སུ་བསྔོ་བ། སངས་རྒྱས་དང༌། ཆོས་དང༌། དགེ་འདུན་ཐམས་ཅད་ལ་ཕྱག་འཚལ་ལོ། །སངས་རྒྱས་བཅོམ་ལྡན་འདས་དང༌། བྱང་<line/>
</page>
<page index="2" id="168B">ཆུབ་སེམས་དཔའ་སེམས་དཔའ་ཆེན་པོ་ཐམས་ཅད་བདག་ལ་དགོངས་སུ་གསོལ། བདག་སྡིག་པ་ཐམས་ཅད་སོ་སོར་བཤགས་སོ། །བསོད་ནམས་ཐམས་ཅད་ལ་རྗེས་སུ་ཡི་རང་ངོ༌། །སངས་<line/>
རྒྱས་ཐམས་ཅད་ལ་གསོལ་བ་འདེབས་སོ། །བསོད་ནམས་ཐམས་ཅད་སེམས་ཅན་ཐམས་ཅད་ཀྱིས་བླ་ན་མེད་པ་ཐམས་ཅད་མཁྱེན་པའི་ཡེ་ཤེས་ཐོབ་པར་བགྱི་བའི་སླད་དུ་ཡོངས་སུ་བསྔོ་<line/>
བར་བགྱིའོ། །བདེན་པ་དང༌། བདེན་པའི་ཚིག་གང་གིས་བདེན་པ་གསུང་བ་སངས་རྒྱས་བཅོམ་ལྡན་འདས་ཀྱིས་དགེ་བ་རྩ་བ་ཡང་དག་པ་ཇི་ལྟ་བ་ཡོངས་སུ་བསྔོ་བར་མཛད་པ་དེ་ལྟར་ཡོངས་སུ་<line/>
བསྔོ་བར་བགྱིའོ། །བདེན་པ་དང༌། བདེན་པའི་ཚིག་དེས་གང་སེམས་ཅན་ཐམས་ཅད་ཀྱི་སྡིག་པ་མི་དགེ་བ་ཉེས་པ་བྱས་པ་དང༌། ལོག་པར་སྨྲ་བ་དང༌། ངན་དུ་བསམས་པ་དང༌། ཉོན་མོངས་པའི་<line/>
སྒྲིབ་པ་དང༌། ལས་ཀྱི་སྒྲིབ་པ་དང༌། རྣམ་པར་སྨིན་པའི་སྒྲིབ་པ་དང༌། ཤེས་བྱའི་སྒྲིབ་པ་དང༌། སྒྲིབ་པ་གང་གིས་བསྒྲིབས་ཤིང་གཡོགས་ཏེ། ཀུན་ནས་དཀྲིས་པ། བདག་ཉིད་དང༌། གཞན་<line/>
དག་གི་བསམ་པ་དང༌། བག་ལ་ཉལ་དང༌། ཁམས་དང༌། རང་བཞིན་ཡང་དག་པ་ཇི་ལྟ་བ་བཞིན་མ་འཚལ་བ་དང༌། དབང་པོ་དང༌། བརྩོན་འགྲུས་ཀྱི་རིམ་པ་དང༌། དགེ་བ་དང༌། མི་དགེ་བའི་<line/>
ཆོས་ཡང་དག་པ་ཇི་ལྟ་བ་བཞིན་མ་འཚལ་བ་དང༌། ཁ་ན་མ་ཐོ་བ་དང་བཅས་པ་དང༌། ཁ་ན་མ་ཐོ་བ་མེད་པ་དང༌། བསྟེན་པར་བྱ་བ་དང༌། བསྟེན་པར་བྱ་བ་མ་ཡིན་པའི་ཆོས་ཡང་དག་པ་ཇི་ལྟ་བ་<line/>
</page>
<page index="3" id="169A">༄༅། །བཞིན་མ་འཚལ་བ་དང༌། སྐྱེས་བུ་དམ་པ་དང་ཕྲད་པ་དང༌། དམ་པའི་ཆོས་ཉན་པ་དང༌། ཚུལ་བཞིན་ཡིད་ལ་བགྱིད་པ་དང༌། ཆོས་དང་མཐུན་པའི་ཆོས་སྒྲུབ་པ་མི་<line/>
སྒྲུབ་པར་འགྱུར་བ་དང༌། སྒྲིབ་པ་གང་གིས་བསྒྲིབས་ཤིང་གཡོགས་ཏེ། ཀུན་ནས་དཀྲིས་པ་རྣམས་སེམས་ཅན་འདུལ་བ་དང༌། བདག་འདུལ་བ་དང༌། གཞན་འདུལ་བ་དང༌། གཉི་ག་<line/>
འདུལ་བ་དང༌། འཇམ་པོས་འདུལ་བ་དང༌། ཁྲོ་བས་འདུལ་བ་དང༌། བཏང་སྙོམས་ཀྱིས་འདུལ་བ་དང༌། བསྡིགས་པས་འདུལ་བ་དང༌། བསྐྲད་པས་འདུལ་བ་དང༌། སྨད་པས་འདུལ་བ་དང༌།<line/>
བསྟེན་པ་དང༌། བསྙོན་པ་དང༌། བསྙེན་བཀུར་བྱ་བས་འདུལ་བ་དང༌། ཆོས་བཤད་པས་འདུལ་བ་དང༌། འཛུམ་པ་བསྟན་པས་འདུལ་བ་དང༌། ནང་དུ་ཡང་དག་འཇོག་གིས་འདུལ་བ་དང༌།<line/>
སྦྱངས་པའི་ཡོན་ཏན་དང༌། ཡོ་བྱད་བསྙུངས་པས་འདུལ་བ་དང༌། སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་ཀྱི་ཕ་རོལ་ཏུ་ཕྱིན་<line/>
པ་སྤྱོད་པས་འདུལ་བ་དང༌། དད་པ་དང༌། ཚུལ་ཁྲིམས་དང༌། ཐོས་པ་དང༌། གཏོང་བ་དང༌། ཤེས་རབ་དང༌། སྒོམས་པས་འདུལ་བ་དང༌། དུལ་བ་གང་དང༌། གང་གིས་སེམས་ཅན་གྱི་སེམས་<line/>
འདུལ་བར་འགྱུར་བ་དེ་ཡང་དག་པ་ཇི་ལྟ་བ་བཞིན་མ་འཚལ་བ་དང༌། ཚུལ་ཁྲིམས་ཀྱི་རྒྱུ་མི་འབྱུང་བ་དང༌། ཏིང་ངེ་འཛིན་གྱི་རྒྱུ་དང༌། དམིགས་པའི་རྒྱུ་དང༌། བསམ་གཏན་གྱི་རྒྱུ་དང༌། ཞི་<line/>
</page>
<page index="4" id="169B">གནས་ཀྱི་རྒྱུ་དང༌། ལྷག་མཐོང་གི་རྒྱུ་དང༌། མངོན་པར་ཤེས་པའི་རྒྱུ་དང༌། ཟག་པ་ཟད་པའི་རྒྱུ་དང༌། སོ་སོ་ཡང་དག་པར་རིག་པའི་རྒྱུ་རྣམ་པར་དག་པར་མི་འགྱུར་བ་དང༌། བསམ་གཏན་དང༌། རྣམ་པར་<line/>
ཐར་པ་དང༌། ཏིང་ངེ་འཛིན་དང༌། སྙོམས་པར་འཇུག་པ་དག་མངོན་དུ་མི་འགྱུར་བ་དང༌། སྣང་བ་སྐྱེས་ཤིང་སྐྱེས་པ་དག་ནུབ་པར་འགྱུར་བ་དང༌། རྙེད་པ་འདོད་པ་དང༌། བསྙེན་བཀུར་འདོད་པ་<line/>
དང༑ གྲགས་པ་འདོད་པ་དང༌། འཁོར་འདོད་པའི་སེམས་འབྱུང་བ་དང༌། འདོད་པའི་རྣམ་པར་རྟོག་པ་དང༌། གནོད་སེམས་ཀྱི་རྣམ་པར་རྟོག་པ་དང༌། འཚེ་བའི་རྣམ་པར་རྟོག་པ་དང༌། མི་འཆི་བར་<line/>
རྣམ་པར་རྟོག་པ་དང༌། སྐྱེ་མོ་ལ་རྣམ་པར་རྟོག་པ་དང༌། གཉེན་ལ་རྣམ་པར་རྟོག་པ་དང༌། གོས་དང༌། ཟས་དང༌། མལ་སྟན་དང༌། ན་བའི་གསོས་སྨན་གྱི་རྐྱེན་གྱི་ཡོ་བྱད་ལ་རྣམ་པར་རྟོག་པའི་སེམས་<line/>
ལ་ཀུན་ནས་གནས་པ་དང༌། ཚེ་ཐུང་བ་དང༌། གནོད་པ་མང་བ་དང༌། མདོག་ངན་པ་དང༌། གཟུགས་ངན་པ་དང༌། དབང་ཆུང་བ་དང༌། རིགས་དམའ་བ་དང༌། ལོངས་སྤྱོད་ཆུང་བ་དང༌། ཤེས་རབ་<line/>
འཆལ་པ་དང༌། སེམས་ཅན་དམྱལ་བ་དང༌། དུད་འགྲོའི་སྐྱེ་གནས་དང༌། གཤིན་རྗེའི་འཇིག་རྟེན་དང༌། ངན་སོང་ངན་འགྲོར་འགྲོ་བ་དང༌། ལུས་ལས་བྱུང་བའི་སྡུག་བསྔལ་རྣམ་པ་དུ་མ་དང༌།<line/>
སེམས་ལས་བྱུང་བ་ཡིད་མི་བདེ་བ་ཉམས་སུ་མྱོང་བ་དང༌། སྨོན་ལམ་ལོག་པ་ལ་དགའ་བ་དང༌། ཡང་དག་པའི་སྨོན་ལམ་མ་རྟོགས་པ་དང༌། གཞན་ཡང་སྒྲིབ་པ་གང་དང༌། གང་གིས་བསྒྲིབས་<line/>
</page>
<page index="5" id="170A">༄༅། །ཤིང་ཀུན་ནས་དཀྲིས་པའི་སེམས་ཅན་རྣམས་ཀྱི་རྣམ་པར་སྨིན་པར་འགྱུར་བ་དེ་དག་ཐམས་ཅད་བདག་ལ་སྨིན་ནས། སེམས་ཅན་ཐམས་ཅད་རྣམ་པར་གྲོལ་ཞིང་<line/>
རྣམ་པར་དག་པར་གྱུར་ཅིག །སངས་རྒྱས་ཀྱི་ཁམས་ཇི་ཙམ་པ་དང༌། ཆོས་ཀྱི་ཁམས་ཇི་ཙམ་པ་དང༌། དགེ་འདུན་གྱི་ཁམས་ཇི་ཙམ་པ་དང༌། ཡང་དག་པའི་མཐའ་ཇི་ཙམ་པ་དང༌། གཉིས་<line/>
སུ་མེད་པར་ཇི་ཙམ་པ་དང༌། དེ་བཞིན་ཉིད་ཇི་ཙམ་པ་དང༌། མཉམ་པ་ཉིད་ཇི་ཙམ་པ་དང༌། འདོད་ཆགས་དང༌། ཞེ་སྡང་དང༌། གཏི་མུག་གི་ཁམས་ཇི་ཙམ་པ་དང༌། འཁོར་བར་གདགས་<line/>
པ་དང༌། འདོགས་པར་འགྱུར་བ་ཇི་ཙམ་པ་དེ་ཙམ་དུ་སེམས་ཅན་ཐམས་ཅད་ཀྱི་ཉོན་མོངས་པ་དང༌། ཉེ་བའི་ཉོན་མོངས་པ་ཐམས་ཅད་དང༌། ཀུན་ནས་ཉོན་མོངས་པའི་ཁམས་གང་ཡིན་<line/>
བ་དེ་བདག་ལ་སྨིན་ནས་སེམས་ཅན་ཐམས་ཅད་རྣམ་པར་གྲོལ་ཞིང་རྣམ་པར་དག་པར་གྱུར་ཅིག །བདག་གིས་ཇི་ཙམ་དུ་སྔོན་གྱི་མཐའ་མ་འཚལ་བར་དགེ་བའི་རྩ་བ་བགྱིས་ཤིང་<line/>
བསགས་པ་གང་ལགས་པ་དེ་སེམས་ཅན་ཐམས་ཅད་ལ་ཡོངས་སུ་བསྔོ་བར་བགྱིའོ། །བདག་ནི་འདོད་ཆགས་ལ་ཆགས། ཞེ་སྡང་གིས་གདུགས། གཏི་མུག་གིས་རྨོངས་ཏེ།<line/>
ཉོན་མོངས་པ་དང༌། ཉེ་བའི་ཉོན་མོངས་པ་དང༌། ཀུན་ནས་ཉོན་མོངས་པ་དང་ལྡན་ནས་ཇི་ལྟར་དགེ་བའི་རྩ་བ་ཡོངས་སུ་བསྔོ་བར་བགྱི་བ་ཡང་དག་པ་ཇི་ལྟ་བ་བཞིན་མ་འཚལ། མ་མཐོང་<line/>
</page>
<page index="6" id="170B">མ་རིག་སྟེ། སངས་རྒྱས་བཅོམ་ལྡན་འདས་དེ་དག་མཁྱེན་ཅིང་གཟིགས་ལ་ཐུགས་སུ་ཆུད་པས་ཇི་ལྟར་དགེ་བའི་རྩ་བ་ཡོངས་སུ་བསྔོ་བར་མཛད་པ་དེ་ལྟར་བདག་གིས་ཡོངས་སུ་བསྔོ་བར་<line/>
བགྱིའོ། །དེ་བཞིན་གཤེགས་པའི་ཐུགས་དང་མཐུན་པས་ཡོངས་སུ་བསྔོ་བར་བགྱིའོ། །ཇི་ལྟར་སེམས་ཅན་འདུལ་བ་དང༌། ཇི་ལྟར་དགེ་བའི་རྩ་བ་སྨིན་པ་དང༌། ཇི་ལྟར་དགེ་བའི་རྩ་བ་རྣམ་<line/>
པར་འཕེལ་བ་དང༌། ཇི་ལྟར་སྡུག་བསྔལ་ཤེས་པ་དང༌། ཀུན་འབྱུང་བ་སྤངས་པ་དང༌། འགོག་པ་མངོན་སུམ་དུ་བྱ་བ་དང༌། ལམ་བསྒོམ་པ་དང༌། བླ་ན་མེད་པ་ཐམས་ཅད་མཁྱེན་པའི་ཡེ་ཤེས་<line/>
འཐོབ་པ་དང༌། མི་དགེ་བའི་རྩ་བ་ཐམས་ཅད་སྤང་བ་དང༌། དགེ་བའི་རྩ་བ་ཐམས་ཅད་དང་ལྡན་པ་དང༌། བག་ཆགས་འཇོམས་པ་དང༌། བསྙེལ་བ་མི་མངའ་བའི་ཆོས་ཉིད་དང༌། རྣམ་པ་ཐམས་<line/>
ཅད་མཁྱེན་པ་ཉིད་ཇི་ལྟར་འདས་པ་དང༌། མ་འོངས་པ་དང༌། ད་ལྟར་བྱུང་བའི་སངས་རྒྱས་སྔོན་བྱང་ཆུབ་སེམས་དཔར་གྱུར་པ་ཐམས་ཅད་ཀྱིས་དགེ་བའི་རྩ་བ་ཡོངས་སུ་བསྔོས་པ་དེ་བཞིན་<line/>
དུ་བདག་གིས་ཡོངས་སུ་བསྔོ་བར་བགྱིའོ། །མཉམ་པ་ཉིད་ཀྱིས་ཡོངས་སུ་བསྔོ་བ་དང༌། གཉིས་སུ་མེད་པས་ཡོངས་སུ་བསྔོ་བ་དང༌། འགྲོ་བ་ཐམས་ཅད་ཡོངས་སུ་བསྐྱབ་པའི་ཡོངས་སུ་བསྔོ་<line/>
བས་ཡོངས་སུ་བསྔོ་བར་བགྱི་སྟེ། དེ་ལྟར་ལན་གཉིས་དེ་ལྟར་ལན་གསུམ་དུའོ། །སེམས་ཅན་གང་ཞིག་གང་དང༌། གང་གིས་འདུལ་བར་འགྱུར་བ་དེ་དང༌། དེའི་སེམས་རྣམ་པར་རྟོག་པ་མེད་པས་<line/>
</page>
<page index="7" id="171A">༄༅། །བདག་མཐོང་བར་འགྱུར་ཞིང༌། ཇི་ལྟ་ཇི་ལྟར་སེམས་ཅན་ངག་པར་འགྱུར་བ་དེ་ལྟ་དེ་ལྟར་བདག་གི་ལུས་ཀྱི་ལས་དང༌། ངག་གི་ལས་དང༌། ཡིད་ཀྱི་ལས་རྟག་ཏུ་འཇུག་<line/>
པར་གྱུར་ཅིག །དུས་ཇི་ལྟ་བ་དང༌། ཡུལ་ཇི་ལྟ་བ་དང༌། སེམས་ཅན་རྣམས་ཀྱི་འདུལ་བ་ཇི་ལྟ་བ་དེ་ལྟ་དེ་ལྟར་ཆོས་ཀྱི་དབྱིངས་འཁྲུག་པ་མེད་པར་སྟོན་པར་གྱུར་ཅིག །འཕགས་པ་འགྲོ་བ་ཐམས་<line/>
ཅད་ཡོངས་སུ་སྐྱོབ་པར་བྱེད་པ་ཞེས་བྱ་བའི་ཡོངས་སུ་བསྔོ་བ་ཞེས་བྱ་བ་རྫོགས་སོ།། །།རྒྱ་གར་གྱི་མཁན་པོ་བིདྱཱ་ཀ་ར་པྲ་བྷ་དང༌། ལོ་ཙཱ་བ་བནྡེ་ཡེ་ཤེས་སྙིང་པོས་བསྒྱུར་ཞུས་<line/>
ཆེན་གྱི་ལོ་ཙཱ་བནྡེ་དཔལ་བརྩེགས་ཀྱིས་ཞུས་ཏེ་གཏན་ལ་ཕབ་པ།། <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
