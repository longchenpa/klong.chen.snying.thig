<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="57" index="3"/>
<offset page="19" line="25" col="3"/>
<range start="1" end="93"/>
<title>འཕགས་པ་ཐེག་པ་ཆེན་པོ་ལ་དད་པ་རབ་ཏུ་སྒོམ་པ་ཞེས་བྱ་བ་ཐེག་པ་ཆེན་པོའི་མདོ། </title>
<section>མདོ་སྡེ། </section>
<volume>ད</volume>
<status asof="31Jan2012">not checked</status>
</info>
<pageset>
<page index="1" id="11A">༄༅། །རྒྱ་གར་སྐད་དུ། ཨཱཪྻ་མ་ཧཱ་ཡཱ་ན་པྲ་སཱ་ད་པྲ་བྷཱ་<line/>
</page>
<page index="2" id="11B">བ་ན་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་ཐེག་པ་ཆེན་པོ་ལ་དད་པ་རབ་ཏུ་སྒོམ་པ་ཞེས་བྱ་བ་ཐེག་པ་ཆེན་པོའི་མདོ། བམ་པོ་དང་པོ། སངས་རྒྱས་དང་།<line/>
བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཀྱི་ཕུང་པོའི་རི་ལ་<line/>
བྱང་ཆུབ་སེམས་དཔའ་སེམས་དཔའ་ཆེན་པོ་སངས་རྒྱས་ཀྱི་ཞིང་ཐ་དད་པ་ནས་འདུས་པའི་བྱང་ཆུབ་སེམས་དཔའི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ། ཐམས་<line/>
ཅད་ཀྱང་བདུད་དང་ཕྱིར་རྒོལ་བ་བཅོམ་པ། ཉོན་མོངས་པ་དང༌། ཉེ་བའི་ཉོན་མོངས་པ་ཐམས་ཅད་ཀྱི་བག་ཆགས་ཀྱི་ཀུན་ཏུ་རྒྱུ་བ་ལས་རིང་དུ་གྱུར་པ། བསམ་བཞིན་དུ་<line/>
སྲིད་པར་སྐྱེ་བ་ཀུན་ཏུ་སྟོན་པ་ལ་དབང་ཆེན་པོའི་ས་ཐོབ་པ། བསྐལ་པ་དཔག་ཏུ་མེད་པར་ལུས་དང་གནས་གཏོང་བའི་དབང་ཐོབ་པ། བདུད་ཀྱི་ལས་ཚད་མེད་པ་དང་བར་དུ་<line/>
གཅོད་པ་ཐམས་ཅད་ཤིན་ཏུ་རབ་ཏུ་རྟོགས་པ། སེམས་ཅན་ཐམས་ཅད་ཀྱི་དོན་ཐམས་ཅད་ཐོབ་པར་བྱ་བའི་ཐབས་ཀྱི་ཆོ་ག་ཤེས་པ། ངེས་པར་འབྱུང་བ་ཐམས་ཅད་ཤེས་<line/>
པའི་སྟོབས་ཆེན་པོ་ཐོབ་པ། མུ་སྟེགས་ཅན་གྱི་སྨྲ་བ་ཐམས་ཅད་ཟློག་པ་ལ་མཁས་པ། རྫུ་འཕྲུལ་གྱི་རྣམ་པར་འཕྲུལ་པ་ཆེན་པོས་སྐྱེ་བོ་ཕལ་པོ་ཆེ་ཉེ་བར་བསྡུ་བ་ལ་<line/>
</page>
<page index="3" id="12A">༄༅། །མཁས་པ། ཕ་རོལ་ཏུ་ཕྱིན་པ་ཆེན་པོ་བསྒོམས་པས་རྣལ་འབྱོར་ཆེན་པོ་རྣམ་པ་ཐམས་ཅད་ཐོབ་པ། ནམ་མཁའ་ལྟ་བུར་འཇིག་རྟེན་གྱི་<line/>
ཆོས་ཀྱིས་སེམས་མ་གོས་པ་ཤ་སྟག་ལ་འདི་ལྟ་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་དད་པ་གསལ་དང༌། བྱང་ཆུབ་སེམས་དཔའ་དད་པ་དྲི་མ་མེད་དང༌།<line/>
བྱང་ཆུབ་སེམས་དཔའ་དད་པ་མི་སྒུལ་བ་དང༌། བྱང་ཆུབ་སེམས་དཔའ་དད་པས་རབ་ཏུ་འཇུག་པ་དང༌། བྱང་ཆུབ་སེམས་དཔའ་དད་པ་རབ་གནས་དང༌། བྱང་<line/>
ཆུབ་སེམས་དཔའ་དད་པ་མ་ཉམས་དང༌། བྱང་ཆུབ་སེམས་དཔའ་དད་པ་མི་གཡོ་དང༌། བྱང་ཆུབ་སེམས་དཔའ་དད་པར་བ་ཚོལ་དང༌། བྱང་ཆུབ་སེམས་<line/>
དཔའ་དད་པ་མཉམ་དང༌། བྱང་ཆུབ་སེམས་དཔའ་དད་པ་ཆེན་པོ་དང༌། བྱང་ཆུབ་སེམས་དཔའ་རྟག་ཏུ་དད་པའི་རྗེས་འབྲང་དང༌། བྱང་ཆུབ་སེམས་དཔའ་དད་པ་<line/>
ལ་ཡང་དག་པར་ཞུགས་དང༌། བྱང་ཆུབ་སེམས་དཔའ་དད་པར་འཇུག་བྱེད་དང༌། བྱང་ཆུབ་སེམས་དཔའ་དད་པ་ལ་ཡིད་གཉིས་རྣམ་པར་འཇོམས་དང༌། བྱང་<line/>
ཆུབ་སེམས་དཔའ་དད་པ་སྟོན་དང༌། བྱང་ཆུབ་སེམས་དཔའ་དད་པ་རབ་ཏུ་འཇོག་བྱེད་དང༌། བྱང་ཆུབ་སེམས་དཔའ་དད་པ་རྣམ་པར་འཕེལ་བྱེད་དང༌། བྱང་ཆུབ་<line/>
</page>
<page index="4" id="12B">སེམས་དཔའ་དད་པ་རྣམ་པར་སྦྱོང་བ་དང༌། བྱང་ཆུབ་སེམས་དཔའ་དད་པའི་སྣོད་ཡོངས་སུ་ཚོལ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་དད་པ་ཐབས་ཆེན་<line/>
དང༌། དེ་དག་ལ་སོགས་པ་བྱང་ཆུབ་སེམས་དཔའ་ལྔ་སྟོང་དང༌། འོད་སྲུང་ཆེན་པོ་ལ་སོགས་པ་དགེ་སློང་སྟོང་ཉིས་བརྒྱ་ལྔ་བཅུ་དང་ཐབས་ཅིག་ཏུ་བཞུགས་ཏེ། བཅོམ་<line/>
ལྡན་འདས་ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་<line/>
པ་ཚད་མེད་པ་དག་གིས་ཀུན་ནས་བསྐོར་ཞིང་མདུན་གྱིས་བྱས་ཏེ་འཁོར་བརྒྱ་སྟོང་དུ་མའི་ནང་ན་བཞུགས་པར་གྱུར་རོ། །དེའི་ཚེ་འཁོར་དེར་བྱང་ཆུབ་སེམས་དཔའ་ལས་<line/>
དང་པོ་པ་མོས་པས་སྤྱོད་པའི་ས་ལ་གནས་པ་མང་པོ་འདུས་ཏེ་འཁོད་པར་གྱུར་ཏོ། །དེ་ནས་བཅོམ་ལྡན་འདས་བྱང་ཆུབ་སེམས་དཔའ་ལས་དང་པོ་པ་མོས་པས་སྤྱོད་པའི་<line/>
ས་ལ་གནས་པ་དེ་དག་ལས་བརྩམས་ཏེ་གཏམ་རྩོམ་པ་མཛད་དོ། །རིགས་ཀྱི་བུ་དག །གལ་ཏེ་ཇི་ཙམ་དུ་བྱང་ཆུབ་སེམས་དཔའ་གང་ཐེག་པ་ཆེན་པོའི་ཕྱིར་ཐེག་པ་ཆེན་<line/>
པོ་ལ་དད་ན། དོན་ཆེ་ཞིང་འབྲས་བུ་ཆེ་སྟེ། ཕན་ཡོན་ཆེའོ། །དེ་ལྟ་བས་ན། བྱང་ཆུབ་སེམས་དཔའ་ལས་དང་པོ་པ་མོས་པས་སྤྱོད་པ་ལ་ཞུགས་པས་ཐེག་པ་ཆེན་པོ་ལ་དད་<line/>
</page>
<page index="5" id="13A">༄༅། །པས་མང་དུ་གནས་པར་བྱའོ། །དེ་ནས་བྱང་ཆུབ་སེམས་དཔའ་དད་པ་ཐབས་ཆེན་སངས་རྒྱས་ཀྱི་མཐུ་དང༌། སངས་རྒྱས་ཀྱི་བྱིན་གྱི་རླབས་<line/>
ཀྱིས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷང་ས་ལ་བཙུགས་ཏེ་བཅོམ་ལྡན་འདས་ག་ལ་བ་དེ་གློས་སུ་ཐལ་མོ་སྦྱར་བ་<line/>
བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་<line/>
མཚན་ཉིད་དུ་རིག་པར་བགྱི་བ་གང་ལགས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྐྱེ་བ་གང་ལགས། བཅོམ་ལྡན་འདས།<line/>
བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་རབ་ཏུ་དབྱེ་བ་རྣམ་པ་དུ་ཞིག་མཆིས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་<line/>
པོའི་ཕྱིར་ཐེག་པ་ཆེན་པོ་ལ་དད་པའི་ཕན་ཡོན་རྣམ་པ་དུ་ཞིག་མཆིས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ཁྱོད་བྱང་ཆུབ་སེམས་དཔའ་<line/>
ཚད་མེད་པ་དག་གི་དོན་གྱི་ཕྱིར་ཞུགས་ནས་དེ་བཞིན་གཤེགས་པ་ལ་དོན་འདི་ཡོངས་སུ་འདྲི་བར་སེམས་པ་ལེགས་སོ་ལེགས་སོ། །དེའི་ཕྱིར་རིགས་ཀྱི་བུ་ཉོན་ཅིག་<line/>
</page>
<page index="6" id="13B">དང་དོན་དེ་བསྟན་པར་བྱའོ། །རིགས་ཀྱི་བུ། བཅུ་གཅིག་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་མཚན་ཉིད་<line/>
དུ་རིག་པར་བྱའོ། །འདི་ལྟ་སྟེ། གསལ་བའི་མཚན་ཉིད་དང༌། བརླན་པའི་མཚན་ཉིད་དང༌། རྣམ་པའི་མཚན་ཉིད་དང༌། ཡོངས་སུ་གཟུང་བའི་མཚན་ཉིད་དང༌།<line/>
གནས་ཀྱི་མཚན་ཉིད་དང༌། ཡང་དག་པར་འདའ་བའི་མཚན་ཉིད་དང༌། རྩ་བའི་མཚན་ཉིད་དང༌། སྤེད་པའི་མཚན་ཉིད་དང༌། ཡོངས་སུ་འབྲེལ་བའི་མཚན་ཉིད་དང༌།<line/>
རྒྱུན་གྱི་མཚན་ཉིད་དང༌། ཡོངས་སུ་གྲུབ་པའི་མཚན་ཉིད་དོ། །དད་པ་ཐབས་ཆེན་གྱིས་གསོལ་པ། བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་ཐེག་པ་<line/>
ཆེན་པོའི་ཕྱིར་ཐེག་པ་ཆེན་པོ་ལ་དད་པའི་གསལ་བའི་མཚན་ཉིད་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། རྙོག་པ་རྣམ་པ་བཞི་དང་<line/>
བྲལ་ན་ནི། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་གསལ་བའི་མཚན་ཉིད་དོ། །རྙོག་པ་རྣམ་པ་བཞི་གང་ཞེ་ན། འདི་ལྟ་<line/>
སྟེ༑ ཁོང་ཁྲོ་བའི་རྙོག་པ་དང༌། ཡིད་མི་ཆེས་པའི་རྙོག་པ་དང༌། སྡང་བའི་རྙོག་པ་དང༌། ཐེག་ཚོམ་གྱི་རྙོག་པའོ། །རིགས་ཀྱི་བུ། འདི་ལྟར་ཐེག་པ་ཆེན་པོའི་ཕྱིར་<line/>
</page>
<page index="7" id="14A">༄༅། །ཐེག་པ་ཆེན་པོ་ལ་དད་པ་ཐོབ་པའི་བྱང་ཆུབ་སེམས་དཔའ་ནི། ཕྱིས་ཐེག་པ་ཆེན་པོ་ལ་ཁོང་ཁྲོ་བའི་སེམས་སྐྱེད་མི་སྲིད་དོ། །ཟབ་<line/>
ཅིང་རྒྱ་ཆེ་བའི་ཆོས་རྣམས་ལ་ཡིད་མི་ཆེས་པའི་སེམས་སྐྱེད་མི་སྲིད་དོ། །ཟབ་ཅིང་རྒྱ་ཆེ་བའི་ཆོས་རྣམས་ལ་དངང་སྐྲག་ཀུན་ཏུ་དངང་བར་འགྱུར་མི་སྲིད་དོ། །ཟབ་ཅིང་<line/>
རྒྱ་ཆེ་བའི་ཆོས་རྣམས་ལ་མི་བཟོད་པ་དང་ཐེ་ཚོམ་ཟ་བར་འགྱུར་མི་སྲིད་དོ། །བྱང་ཆུབ་སེམས་དཔའ་དད་པ་ཐབས་ཆེན་གྱིས་གསོལ་པ། བཅོམ་ལྡན་འདས།<line/>
ཅིའི་སླད་དུ་ལས་དང་པོ་པའི་བྱང་ཆུབ་སེམས་དཔའ་མོས་པས་སྤྱོད་པ་ལ་ཞུགས་པ་ཆོས་ཤེས་པ་རྟོག་པ་མ་མཆིས་པར་ཐེག་པ་ཆེན་པོའི་ཆོས་ཟབ་ཅིང་རྒྱ་ཆེ་<line/>
བ་འདི་ལྟ་བུ་དག་ལ་ཐེ་ཚོམ་མ་མཆིས་ཤིང་ཐེ་ཚོམ་གྱི་རྙོག་པ་དང་བྲལ་བ་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། བྱང་ཆུབ་སེམས་<line/>
དཔའ་ཆོས་ཉིད་མ་རྟོགས་པའི་ཤེས་པ་ཉིད་ཐེག་པ་ཆེན་པོའི་ཆོས་ཟབ་ཅིང་རྒྱ་ཆེ་བ་དག་ལ་ཐེ་ཚོམ་མེད་པ་དང༌། ཐེ་ཚོམ་གྱི་རྙོག་པ་དང་བྲལ་བ་མ་ཡིན་གྱི།<line/>
བྱང་ཆུབ་སེམས་དཔའ་གཞན་གྱི་དྲིང་ལས་མོས་པའི་སྟོབས་ཀྱིས་ཀྱང་ཐེག་པ་ཆེན་པོའི་ཆོས་ཟབ་ཅིང་རྒྱ་ཆེ་བ་དག་ལ་ཐེ་ཚོམ་མེད་ཅིང་ཐེ་ཚོམ་གྱི་རྙོག་པ་དང་བྲལ་བ་<line/>
</page>
<page index="8" id="14B">ཡིན་ནོ༑ ༑འདི་ལྟར་ལས་དང་པོ་པའི་བྱང་ཆུབ་སེམས་དཔའ་མོས་པས་སྤྱོད་པ་ལ་ཞུགས་པ་ནི། ཐེག་པ་ཆེན་པོའི་ཆོས་ཟབ་ཅིང་རྒྱ་ཆེ་བ་བསྟན་པ་དག་ལ་དེ་བཞིན་གཤེགས་<line/>
པ་ཉིད་དཔང་དུ་བྱས་ནས་ཆོས་འདི་དག་ནི། དེ་བཞིན་གཤེགས་པས་གསུངས་པའོ། །ཞེས་དེ་བཞིན་གཤེགས་པས་ཐུགས་སུ་ཆུད་པ་ལ་མོས་པ་བཞག་ནས་ཆོས་རྣམས་<line/>
ལ་མ་ལོག་པར་མོས་པ་འཇོག་གོ །གཞན་གྱི་དྲིང་ལས་མོས་པའི་སྟོབས་དེས་དེ་བཞིན་གཤེགས་པས་གསུངས་པ་ཟབ་ཅིང་རྒྱ་ཆེ་བའི་མདོ་སྡེའི་ཆོས་རྣམས་ལ་ཐེ་ཚོམ་<line/>
མེད་ཅིང་ཐེ་ཚོམ་དང་བྲལ་བ་ཡིན་ཏེ། རིགས་ཀྱི་བུ། དེ་ལྟ་བུ་ནི། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་གསལ་བའི་མཚན་ཉིད་<line/>
དུ་བལྟའོ། །བྱང་ཆུབ་སེམས་དཔའ་དད་པ་ཐབས་ཆེན་གྱིས་གསོལ་པ། བཅོམ་ལྡན་འདས། བྱང་ཆུབ་སེམས་དཔའ་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པས་<line/>
བརླན་པའི་མཚན་ཉིད་དུ་རིག་པར་བགྱི་བ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་<line/>
ཐེག་པ་ཆེན་པོ་ལ་དད་པ་དང་ལྡན་པའི་ཡིད་བདེ་བས་ལུས་བརླན་པ་དང༌། སེམས་བརླན་པ་གང་ཡིན་པ་དེ་ནི། དེའི་བརླན་པའི་མཚན་ཉིད་དུ་རིག་པར་བྱའོ། །དེའང་བྱང་<line/>
</page>
<page index="9" id="15A">༄༅། །ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་དང་ལྡན་པའི་བདེ་བ་དང༌། ཡིད་བདེ་བས་ལུས་དང་སེམས་<line/>
སིམ་པར་བྱེད་པ་ཡིན་གྱི། འདོད་པ་ལ་ལོངས་སྤྱོད་པ་རྣམས་ཀྱི་འདོད་པའི་ཡོན་ཏན་ལས་བྱུང་བའི་བདེ་བ་དང༌། ཡིད་བདེ་བས་ནི། མ་ཡིན་ནོ། །གཟུགས་དང༌། གཟུགས་<line/>
མེད་པ་ན་སྤྱོད་པའི་སེམས་ཅན་རྣམས་ཀྱི་བདེ་བ་དང༌། ཡིད་བདེ་བ་གང་ཡིན་པ་དེས་ནི། འདི་འདྲ་བར་དེ་དག་གི་ལུས་དང་སེམས་སིམ་པར་བྱེད་པ་མ་ཡིན་ནོ། །དེ་ཅིའི་<line/>
ཕྱིར་ཞེ་ན། འདི་ལྟར་དེ་དག་གི་བདེ་བ་དང༌། ཡིད་བདེ་བ་ནི། མ་ཞི་བའོ། །ཅིའི་ཕྱིར་མ་ཞི་བ་ཞེ་ན། གང་འདོད་པའི་ཡོན་ཏན་ལས་བྱུང་བའི་བདེ་བ་དང༌། ཡིད་བདེ་<line/>
བ་དེ་དང༌། འདོད་པ་ལ་ལོངས་སྤྱོད་པ་རྣམས་ཀྱི་བདེ་བ་དང༌། ཡིད་བདེ་བ་དེ་ནི། དེ་ཙམ་དུ་འདོད་ཆགས་དང༌། ཁོང་ཁྲོ་བ་དང་ལྡན་པ་མ་ཞི་བའི་མཚན་ཉིད་དོ། །མཐོ་<line/>
དམན་གྱི་རྒྱུའི་ཕྱིར་མ་ཞི་བའི་མཚན་ཉིད་དོ། །བདེན་པ་རྣམས་ལ་ཡིད་གཉིས་དང་ཐེ་ཚོམ་ཟ་བའི་རྗེས་སུ་སོང་བའི་ཕྱིར་རབ་ཏུ་མ་ཞི་བའི་མཚན་ཉིད་དོ། །ངར་འཛིན་པ་<line/>
དང༌། ང་ཡིར་འཛིན་པ་དང༌། དེའི་རྩ་བ་ལས་བྱུང་བའི་ལྟ་བར་གྱུར་པ་ཚད་མེད་པ་དང་འབྲེལ་བའི་ཕྱིར་རབ་ཏུ་མ་ཞི་བའི་མཚན་ཉིད་དོ། །ཉེ་བའི་ཉོན་མོངས་པའི་ཕྱིར་ཅི་<line/>
</page>
<page index="10" id="15B">ལོག་དང༌། གཡེང་བ་དང༌། རྒོད་པ་དང༌། རྨུགས་པ་དང༌། བག་མེད་པ་དང༌། ངོ་ཚ་མེད་པའི་རྩ་བའི་ཕྱིར་རབ་ཏུ་མ་ཞི་བའོ། །འགྲོ་བ་ལྔའི་ལས་སྣ་ཚོགས་མངོན་པར་འདུ་བྱེད་<line/>
པའི་རྩ་བའི་ཕྱིར་རབ་ཏུ་མ་ཞི་བའོ། །སྡུག་བསྔལ་གྱི་བདེན་པས་བསྡུས་ཤིང་འགྲོ་བའི་ཕྱིར་རབ་ཏུ་མ་ཞི་བའོ། །རིགས་ཀྱི་བུ། འདི་ལྟར་ཉོན་མོངས་པ་དང༌། ལས་དང༌། ཚེའི་<line/>
ཀུན་ནས་ཉོན་མོངས་པའི་རྒྱུ་དང༌། འབྲས་བུར་བཅས་པའི་རྒྱུན་ལ་འཇུག་པ་དང་ལྡན་པས་འདོད་པའི་ཡོན་ཏན་ལྔ་ལས་བྱུང་བའི་བདེ་བ་དང༌། ཡིད་བདེ་བ་ནི། རབ་ཏུ་<line/>
མ་ཞི་བ་སྟེ། དེ་བས་ན། དེའི་ལུས་དང་སེམས་སིམ་པར་བྱེད་པ་མ་ཡིན་ནོ། །ཇི་ལྟར་འདོད་པ་ལ་ལོངས་སྤྱོད་པ་རྣམས་ཀྱི་འདོད་པའི་ཡོན་ཏན་ལས་བྱུང་བའི་བདེ་བ་<line/>
དང༌། ཡིད་བདེ་བ་མ་ཡིན་པ་དེ་བཞིན་དུ་གཟུགས་དང༌། གཟུགས་མེད་པ་ན་སྤྱོད་པ་རྣམས་ཀྱི་སྙོམས་པར་ཞུགས་པ་ལས་བྱུང་བ་ལའང་རྣམ་པ་དེ་དག་གིས་ཅི་རིགས་<line/>
པར་རབ་ཏུ་མ་ཞི་བའི་མཚན་ཉིད་དུ་རིག་པར་བྱའོ། །རབ་ཏུ་མ་ཞི་བས་ན། འཕགས་པའི་ཆོས་འདུལ་བ་ལ་ལུས་དང་སེམས་སིམ་པར་མི་འགྱུར་རོ། །བྱང་ཆུབ་སེམས་<line/>
དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ལས་བྱུང་བའི་བདེ་བ་དང༌། ཡིད་བདེ་བ་གང་ཡིན་པ་དེ་ནི། འདོད་ཆགས་དང༌། ཁོང་ཁྲོ་བའི་རབ་ཏུ་མ་<line/>
</page>
<page index="11" id="16A">༄༅། །ཞི་བ་དང་བྲལ་བ་དང༌། མཐོ་དམན་གྱི་རབ་ཏུ་མ་ཞི་བ་དང་བྲལ་བ་དང༌། བདེན་པ་ལ་ཡིད་གཉིས་དང་ཐེ་ཚོམ་ཟ་བའི་རབ་ཏུ་མ་ཞི་<line/>
བ་དང་བྲལ་བ་དང༌། ངར་འཛིན་པ་དང༌། ང་ཡིར་འཛིན་པ་དང༌། དེའི་རྩ་བ་ལས་བྱུང་བའི་ལྟ་བར་གྱུར་པ་ཚད་མེད་པའི་རབ་ཏུ་མ་ཞི་པ་དང་བྲལ་བ་དང༌། ཉེ་བའི་<line/>
ཉོན་མོངས་པ་ཕྱིན་ཅི་ལོག་དང༌། གཡེང་བ་དང༌། རྒོད་པ་དང༌། རྨུགས་པ་དང༌། བག་མེད་པ་དང༌། ངོ་ཚ་མེད་པའི་རབ་ཏུ་མ་ཞི་བ་དང་བྲལ་བ་དང༌། འགྲོ་བ་<line/>
ལྔའི་ལས་སྣ་ཚོགས་མངོན་པར་འདུ་བྱེད་པའི་རབ་ཏུ་མ་ཞི་བ་དང་བྲལ་བ་དང༌། སྡུག་བསྔལ་གྱི་བདེན་པས་བསྡུས་པའི་རབ་ཏུ་མ་ཞི་བ་དང་བྲལ་བ་དང༌། འདི་<line/>
ལྟར་ཉོན་མོངས་པ་དང༌། ལས་དང༌། ཚེའི་ཀུན་ནས་ཉོན་མོངས་པའི་རྒྱུ་དང༌། འབྲས་བུར་བཅས་པའི་རྒྱུན་ལས་འཇུག་པའི་རབ་ཏུ་མ་ཞི་བ་དང་བྲལ་བའི་<line/>
ཕྱིར་རབ་ཏུ་ཞི་བའོ། །རབ་ཏུ་ཞི་བའི་ཕྱིར་འཕགས་པའི་ཆོས་འདུལ་པ་ལ་ལུས་དང་སེམས་སིམ་པར་འགྱུར་ཏེ། རིགས་ཀྱི་བུ། འདི་ནི། བྱང་ཆུབ་སེམས་<line/>
དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པས་བརླན་པའི་མཚན་ཉིད་དོ། །བྱང་ཆུབ་སེམས་དཔའ་དད་པ་ཐབས་ཆེན་གྱིས་གསོལ་པ། བཅོམ་<line/>
</page>
<page index="12" id="16B">འདས༑ བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པས་བརླན་པའི་མཚན་ཉིད་དང༌། བདེ་བ་དང་ཡིད་བདེ་བའི་དོན་འདི་ངོ་<line/>
མཚར་ཏོ། །བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ལས་བྱུང་བའི་བདེ་བ་དང༌། ཡིད་བདེ་བའི་<line/>
དོན་ལས་རབ་ཏུ་མོས་པར་བགྱིའོ། །བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་རྣམ་པའི་མཚན་<line/>
ཉིད་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། བྱང་ཆུབ་སེམས་དཔའ་རྣམས་རྣམ་པ་གསུམ་གྱིས་ཐེག་པ་ཆེན་པོའི་ཕྱིར་ཐེག་པ་ཆེན་<line/>
པོ་ལ་དད་པ་འཇུག་སྟེ། འདི་ལྟ་སྟེ། ཡིད་ཆེས་པའི་རྣམ་པ་དང༌། འགྱུར་བའི་རྣམ་པ་དང༌། མངོན་པར་དགའ་བའི་རྣམ་པའོ། །གསོལ་པ། བཅོམ་ལྡན་<line/>
འདས༑ བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཡིད་ཆེས་པའི་རྣམ་པས་འཇུག་པ་ཇི་ལྟ་བུ་ལགས། བཅོམ་ལྡན་འདས་<line/>
ཀྱིས་བཀའ་སྩལ་པ། རིགས་ཀྱི་བུ། བྱང་ཆུབ་སེམས་དཔའ་ཟབ་ཅིང་རྒྱ་ཆེ་བའི་ཆོས་བསྟན་པ་རྣམས་ལ་ཐོག་མ་ཉིད་དུ་ཡོད་པར་མོས་སོ། །དེ་ཅིའི་ཕྱིར་ཞེ་ན། འདི་<line/>
</page>
<page index="13" id="17A">༄༅། །ལྟར་ཆོས་འདི་དག་ནི། དེ་བཞིན་གཤེགས་པ་ཉིད་ཀྱི་ཡུལ་དེ་བཞིན་གཤེགས་པ་ཉིད་ཀྱིས་གསུངས་པར་འོས་པའོ། །དེ་བས་ན།<line/>
དེ་བཞིན་གཤེགས་པ་རྣམས་ཉིད་ཀྱིས་མངོན་པར་རྫོགས་པར་སངས་རྒྱས་ཏེ། རྟོག་གེ་པ་རྣམས་ཀྱི་ཡུལ་མ་ཡིན་ནོ། །འདི་ལྟར་རྟོག་གེ་པ་རྣམས་ནི། ཟབ་ཅིང་རྒྱ་<line/>
ཆེ་བའི་ཆོས་འདི་ལྟ་བུ་དག་ཐོས་ན་དངང་བར་གྱུར་ཏེ་རྟོགས་པར་ལྟ་བ་ག་ལ་འགྱུར། དེ་བས་ན། དེ་དག་ནི། རྟོག་གེ་པ་རྣམས་ཀྱི་ཡུལ་མ་ཡིན་ནོ། །སངས་རྒྱས་རྣམས་<line/>
ཀྱི་བྱང་ཆུབ་ཇི་ལྟར་དེ་དག་གིས་བསྟན་པའི་ཆོས་དེ་དག་ཀྱང་དེ་བཞིན་དུ་ཡོད་དེ། དེའི་ཕྱིར་སངས་རྒྱས་བཅོམ་ལྡན་འདས་དེ་དག་གི་ཆོས་བསྟན་པ་ཟབ་ཅིང་རྒྱ་ཆེ་བ་འབྲས་<line/>
བུ་དང་བཅས་པ་ལ་ཡོད་པ་ཉིད་དུ་མོས་ནས་བྱང་ཆུབ་སེམས་དཔའ་ཡིད་ཆེས་པའི་རྣམ་པས་དད་པ་སྐྱེད་དོ། །གསོལ་པ། བཅོམ་ལྡན་འདས། བྱང་ཆུབ་སེམས་<line/>
དཔའ་རྣམས་ཀྱི་ཐེག་པ་ཆེན་པོའི་སླད་དུ་ཐེག་པ་ཆེན་པོ་ལ་དད་པར་འགྱུར་བའི་རྣམ་པས་འཇུག་པ་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་<line/>
ཀྱི་བུ༑ བྱང་ཆུབ་སེམས་དཔའ་ཟབ་ཅིང་རྒྱ་ཆེ་བའི་ཆོས་ཡོད་པ་ཡོན་ཏན་དང་ལྡན་པ་དག་ལ་རྣམ་པ་དུ་མར་མོས་ཤིང་ལུས་ཀྱི་འགྱུར་བ་དང༌། སེམས་ཀྱི་འགྱུར་བ་དང་<line/>
</page>
<page index="14" id="17B">བཅས་པར་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྐྱེད་དོ། །གསོལ་པ། བཅོམ་ལྡན་འདས། བྱང་ཆུབ་སེམས་དཔའ་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་<line/>
ལས་བྱུང་བའི་ལུས་ཀྱི་འགྱུར་བ་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། སྤུ་ལྡང་བ་དང༌། སྦུ་གཡོ་བ་དང༌། མཆི་མ་འཁོར་བ་དང༌།<line/>
མཆི་མ་ཟག་པ་ནི། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ལས་བྱུང་བའི་ལུས་ཀྱི་འགྱུར་བའོ། །གསོལ་པ། བཅོམ་ལྡན་འདས། བྱང་<line/>
ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ལས་བྱུང་བའི་སེམས་ཀྱི་འགྱུར་བ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་<line/>
ཀྱི་བུ༑ ལུས་ལས་བྱུང་བའི་ཡིད་བདེ་བ་རྒྱ་ཆེ་བ་ཁ་ན་མ་ཐོ་བ་མེད་པ་ནི། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ལས་བྱུང་བའི་སེམས་<line/>
ཀྱི་འགྱུར་བའོ། །རིགས་ཀྱི་བུ། དེ་ལྟར་བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་འགྱུར་བའི་རྣམ་པས་འཇུག་གོ །གསོལ་པ། བཅོམ་ལྡན་<line/>
འདས༑ བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་མངོན་པར་དགའ་བའི་རྣམ་པས་འཇུག་པ་གང་ལགས། བཅོམ་ལྡན་འདས་ཀྱིས་<line/>
</page>
<page index="15" id="18A">༄༅། །བཀའ་སྩལ་པ། རིགས་ཀྱི་བུ། འདི་ལ་བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཐོབ་པ་འདི་སྙམ་དུ་སེམས་<line/>
ཏེ༑ སྔོན་སེམས་ཅན་ཚད་མེད་པ་མིར་གྱུར་པ་རྣམས་ཀྱིས་བརྩོན་འགྲུས་ཀྱི་སྟོབས་དང༌། ཤེས་པའི་སྟོབས་ཀྱིས་ཟབ་ཅིང་རྒྱ་ཆེ་བའི་ཆོས་འདི་རབ་ཏུ་རྙེད་དོ། །དེ་བཞིན་<line/>
དུ་མ་འོངས་པའི་དུས་ནའང་རྙེད་པར་འགྱུར་རོ། །དེ་བཞིན་དུ་ད་ལྟར་བྱུང་བའི་དུས་ནའང་སེམས་ཅན་ཚད་མེད་པ་མིར་གྱུར་ནས་བརྩོན་འགྲུས་ཀྱི་སྟོབས་དང༌། ཤེས་པའི་<line/>
སྟོབས་ཀྱིས་ཟབ་ཅིང་རྒྱ་ཆེ་བའི་ཆོས་འདི་རབ་ཏུ་རྙེད་ན། བདག་མིར་གྱུར་ལ་རྐྱེན་རྙེད་བཞིན་དུ་ཟབ་ཅིང་རྒྱ་ཆེ་བའི་ཆོས་འདི་ཐོབ་པར་བྱ་བ་ལ་བརྩོན་འགྲུས་ཉམས་པར་<line/>
ཅིའི་ཕྱིར་བྱ་ཞེས་དེ་ལྟར་ཤེས་ནས་བྱང་ཆུབ་སེམས་དཔའ་སངས་རྒྱས་ཀྱི་ཞིང་དེ་དང་དེ་དག་ན་རྟག་པར་རྒྱུན་དུ་ཟབ་ཅིང་རྒྱ་ཆེ་བ་དག་ལ་དད་པ་དེས་མངོན་པར་དགའ་བ་སྐྱེས་<line/>
ཤིང་མོས་པ་སྐྱེས་པས་གནས་སོ། །རིགས་ཀྱི་བུ། དེ་ལྟར་བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་མངོན་པར་དགའ་བའི་རྣམ་པས་<line/>
འཇུག་སྟེ། རིགས་ཀྱི་བུ། འདི་ནི། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་རྣམ་པའི་མཚན་ཉིད་དོ། །གསོལ་པ། བཅོམ་<line/>
</page>
<page index="16" id="18B">ལྡན་འདས། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཡོངས་སུ་གཟུང་བའི་མཚན་ཉིད་གང་ལགས། བཅོམ་ལྡན་འདས་ཀྱིས་བཀའ་སྩལ་<line/>
པ༑ རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ནི། བསོད་ནམས་དང༌། ཡེ་ཤེས་ཚད་མེད་པ་ཡོངས་སུ་བཟུང་ནས་<line/>
སྐྱེའོ༑ ༑དེ་ཅིའི་ཕྱིར་ཞེ་ན། རིགས་ཀྱི་བུ། སེམས་ཅན་ཐམས་ཅད་ལ་ཕན་པ་དང༌། བདེ་བའི་གནས་ཡིན་པའི་ཕྱིར་འཇིག་རྟེན་པའི་དགེ་བའི་རྩ་བ་ཇི་སྙེད་པ་འདི་ལྟ་སྟེ།<line/>
མཐོ་བའི་རིགས་སུ་འགྱུར་བའམ། གཟུགས་བཟང་པོར་འགྱུར་བའམ། ཕྱུག་པོའི་རིགས་སུ་འགྱུར་བའམ། ཡིད་གཞུངས་པ་དང༌། བློ་དང༌། དྲན་པ་དང་ལྡན་པར་<line/>
འགྱུར་བའམ། ཕྱོགས་དང༌། གཡོག་འཁོར་མང་པོར་འགྱུར་བའམ། ཚེ་རིང་པོར་འགྱུར་བའམ། དབང་ཆེ་བར་གྲགས་པར་འགྱུར་བའམ། རྒྱལ་རིགས་ཤིང་སཱ་ལ་ཆེན་<line/>
ཆེན་པོ་ལྟ་བུའི་རིགས་སུ་འགྱུར་བའམ། བྲམ་ཟེ་ཤིང་སཱ་ལ་ཆེན་པོ་ལྟ་བུའི་རིགས་སུ་འགྱུར་བའམ། ཁྱིམ་བདག །ཤིང་སཱ་ལ་ཆེན་པོ་ལྟ་བུའི་རིགས་སུ་འགྱུར་བའམ། རྒྱལ་<line/>
ཆེན་བཞིའི་རིགས་སུ་སྐྱེ་བར་འགྱུར་བའམ། སུམ་ཅུ་རྩ་གསུམ་དང༌། མཚེ་མ་དང༌། དགའ་ལྡན་དང༌། འཕྲུལ་དགའ་དང༌། གཞན་འཕྲུལ་དབང་བྱེད་དུ་སྐྱེ་བར་འགྱུར་བའམ།<line/>
</page>
<page index="17" id="19A">༄༅། །འཁོར་ལོས་བསྒྱུར་བ་ཉིད་དང༌། འཇིག་རྟེན་སྐྱོང་བ་ཉིད་དང༌། བརྒྱ་བྱིན་ཉིད་དང༌། བདུད་ཉིད་དང༌། ཚངས་པ་ཉིད་དུ་འགྱུར་བའམ།<line/>
གཟུགས་ཀྱི་བསམ་གཏན་དུ་སྐྱེ་བར་འགྱུར་བ་ནས་འདུ་ཤེས་མེད་འདུ་ཤེས་མེད་མིན་སྲིད་པའི་རྩེ་མོའི་བར་དུ་སྐྱེ་བར་འགྱུར་བའི་དགེ་བའི་རྩ་བ་དེ་དག་ནི། ཐེག་པ་ཆེན་པོའི་<line/>
ཐེག་པ་ཆེན་པོ་ལ་དད་པས་བསོད་ནམས་དང༌། ཡེ་ཤེས་ཡོངས་སུ་བཟུང་བའི་དགེ་བའི་རྩ་བ་དེའི་བརྒྱའི་ཆར་ཡང་ཉེ་བར་མི་འགྲོ་སྟེ། སྟོང་གྱི་ཆ་དང༌། བརྒྱ་སྟོང་གི་<line/>
ཆའམ༑ གྲངས་སམ། ཆའམ། བགྲང་བའམ། བསྒྲུན་པའམ། ཟླའམ། དཔེར་ཡང་མི་བཟོད་དོ། །དེ་ཅིའི་ཕྱིར་ཞེ་ན། འཇིག་རྟེན་པའི་དགེ་བའི་རྩ་བ་དེ་དག་<line/>
ནི༑ འདོད་ཆགས་དང༌། ཁྲོང་ཁྲོ་བ་རབ་ཏུ་མ་ཞི་བ་དང་འབྲེལ་པའོ། །མཐོ་དམན་རབ་ཏུ་མ་ཞི་བ་དང་འབྲེལ་པའོ། །བདེན་པ་རྣམས་ལ་ཡིད་གཉིས་དང༌། ཐེ་ཚོམ་<line/>
ཟ་བ་རབ་ཏུ་མ་ཞི་བ་དང་འབྲེལ་པའོ། །ངར་འཛིན་པ་དང༌། ང་ཡིར་འཛིན་པ་དང༌། དེའི་རྩ་བ་ལས་བྱུང་བའི་ལྟ་བར་གྱུར་པ་ཚད་མེད་པ་རབ་ཏུ་མ་ཞི་བ་དང་འབྲེལ་<line/>
པའོ༑ ༑ཉེ་བའི་ཉོན་མོངས་པ་ཕྱིན་ཅི་ལོག་དང༌། གཡེང་བ་དང༌། རྒོད་པ་དང༌། རྨུགས་པ་དང༌། བག་མེད་པ་དང༌། ངོ་ཚ་མེད་པ་རབ་ཏུ་མ་ཞི་བ་དང་འབྲེལ་པའོ།།<line/>
</page>
<page index="18" id="19B">འགྲོ་བ་ལྔའི་ལས་སྣ་ཚོགས་མངོན་པར་འདུ་བྱེད་པའི་རྗེས་སུ་འབྲེལ་པ་རབ་ཏུ་མ་ཞི་བ་དང་འབྲེལ་པའོ། །སྡུག་བསྔལ་གྱི་བདེན་པས་བསྡུས་པས་རབ་ཏུ་མ་ཞི་བ་དང༌།<line/>
འབྲེལ་པའོ། །རིགས་ཀྱི་བུ། དེ་ལྟར་འཇིག་རྟེན་བའི་དགེ་བའི་རྩ་བ་དེ་དག་ནི། ཉོན་མོངས་པ་དང༌། ལས་དང༌། ཚེའི་ཀུན་ནས་ཉོན་མོངས་པ་རྒྱུ་དང་འབྲས་བུར་བཅས་པའི་རྒྱུན་<line/>
ལ་འཇུག་པ་རབ་ཏུ་མ་ཞི་བ་དང་འབྲེལ་བ་དག་གོ །བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་དང་འབྲེལ་པ་བསོད་ནམས་དང༌། ཡེ་ཤེས་ཡོངས་<line/>
སུ་བཟུང་བའི་དགེ་བའི་རྩ་བ་རྣམས་ནི། འདོད་ཆགས་དང༌། ཁོང་ཁྲོ་བ་རབ་ཏུ་མ་ཞི་བ་ལས་རྣམ་པར་གྲོལ་བའོ། །མཐོ་དམན་རབ་ཏུ་མ་ཞི་བ་ལས་རྣམ་པར་གྲོལ་བའོ། །བདེན་<line/>
པ་རྣམས་ལ་ཡིད་གཉིས་དང༌། ཐེ་ཚོམ་ཟ་བ་རབ་ཏུ་མ་ཞི་བ་ལས་རྣམ་པར་གྲོལ་བའོ། །ངར་འཛིན་པ་དང༌། ང་ཡིར་འཛིན་པ་དང༌། དེའི་རྩ་བ་ལས་བྱུང་བའི་ལྟ་བར་<line/>
གྱུར་པ་ཚད་མེད་པ་རབ་ཏུ་མ་ཞི་བ་ལས་རྣམ་པར་གྲོལ་བའོ། །ཉེ་བའི་ཉོན་མོངས་པ་ཕྱིན་ཅི་ལོག་དང༌། གཡེང་བ་དང༌། རྒོད་པ་དང༌། རྨུགས་པ་དང༌། བག་མེད་པ་དང༌།<line/>
ངོ་ཚ་མེད་པ་རབ་ཏུ་མ་ཞི་བ་ལས་རྣམ་པར་གྲོལ་བའོ། །འགྲོ་བ་ལྔའི་ལས་སྣ་ཚོགས་མངོན་པར་འདུ་བྱེད་པ་རབ་ཏུ་མ་ཞི་བ་ལས་རྣམ་པར་གྲོལ་བའོ། །རིགས་ཀྱི་བུ། དེ་ལྟར་བྱང་<line/>
</page>
<page index="19" id="20A">༄༅། །ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་དང་འབྲེལ་བ་བསོད་ནམས་དང༌། ཡེ་ཤེས་ཡོངས་སུ་བཟུང་བ་དགེ་<line/>
བའི་རྩ་བ་རྣམས་ནི། ཉོན་མོངས་པ་དང༌། ལས་དང༌། ཚེའི་ཀུན་ནས་ཉོན་མོངས་པ་རྒྱུ་དང་འབྲས་བུར་བཅས་པའི་རྒྱུན་ལ་འཇུག་པ་རབ་ཏུ་མ་ཞི་བ་ལས་རྣམ་པར་<line/>
གྲོལ་བའོ། །དེ་ལྟ་བས་ན། དེ་དག་ནི། འཇིག་རྟེན་པའི་དགེ་བའི་རྩ་བ་ཐམས་ཅད་ལས་ཁྱད་པར་དུ་འཕགས་པར་རིག་པར་བྱའོ། །གང་དག་ཉན་ཐོས་དང༌། རང་སངས་<line/>
རྒྱས་རྣམས་ཀྱི་མི་སློབ་པའི་ཚུལ་ཁྲིམས་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་དང༌། རྣམ་པར་གྲོལ་བའི་ཡེ་ཤེས་མཐོང་བས་ཀུན་ཏུ་བཟུང་<line/>
བའི་འཇིག་རྟེན་ལས་འདས་པའི་དགེ་བའི་རྩ་བ་དེ་དག་ཀྱང་ཉོན་མོངས་པ་དང༌། ལས་དང༌། ཚེའི་ཀུན་ནས་ཉོན་མོངས་པ་རྒྱུ་དང་འབྲས་བུར་བཅས་པའི་རྒྱུན་ལ་འཇུག་པ་<line/>
རབ་ཏུ་མ་ཞི་བ་དང་འབྲེལ་བ་མ་ཡིན་མོད་ཀྱི། འོན་ཀྱང་བདག་ལ་ཕན་པ་འབའ་ཞིག་གི་གནས་ཡིན་པས་དོན་ཆུང་བ་སྟེ། ཕུང་པོ་མ་ལུས་པའི་མྱ་ངན་ལས་འདས་པའི་<line/>
དབྱིངས་སུ་ཟད་པར་འགྱུར་རོ། །བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་དང་འབྲེལ་པ་བསོད་ནམས་དང༌། ཡེ་ཤེས་ཡོངས་སུ་བཟུང་བའི་<line/>
</page>
<page index="20" id="20B">དགེ་བའི་རྩ་བ་དེ་དག་ནི། སེམས་ཅན་ཐམས་ཅད་ཀྱི་ཕན་པ་དང་བདེ་བའི་གནས་ཡིན་པས་དོན་ཆེ་བ་སྟེ། ཕུང་པོ་མ་ལུས་པའི་མྱ་ངན་ལས་འདས་པའི་དབྱིངས་སུ་ཟད་པར་འགྱུར་<line/>
བ་མ་ཡིན་ནོ། །རིགས་ཀྱི་བུ། དེ་ལྟ་བས་ན། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་དང་འབྲེལ་པ་བསོད་ནམས་དང༌། ཡེ་ཤེས་ཡོངས་སུ་<line/>
བཟུང་བའི་དགེ་བའི་རྩ་བ་དག་ནི། འཇིག་རྟེན་པའི་དགེ་བའི་རྩ་བ་འབའ་ཞིག་ལས་ཁྱད་པར་དུ་འཕགས་པ་མ་ཡིན་གྱི། འཇིག་རྟེན་ལས་འདས་པའི་དགེ་བའི་རྩ་བ་དག་<line/>
ལས་ཀྱང་ཁྱད་པར་དུ་འཕགས་པ་ཡིན་ཏེ། རིགས་ཀྱི་བུ། འདི་ནི། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཡོངས་སུ་བཟུང་བའི་མཚན་ཉིད་<line/>
དོ༑ ༑བྱང་ཆུབ་སེམས་དཔའ་དད་པ་ཐབས་ཆེན་གྱིས་གསོལ་པ། བཅོམ་ལྡན་འདས། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་<line/>
ཆེན་པོ་ལ་དད་པ་དང་འབྲེལ་བ་བསོད་ནམས་དང༌། ཡེ་ཤེས་ཡོངས་སུ་བཟུང་བའི་དགེ་བའི་རྩ་བ་ནི། མཐུ་ཆེ་བ་བླ་ན་མ་མཆིས་པ་སྟེ། ངོ་མཚར་ཏོ། །བཅོམ་ལྡན་འདས་<line/>
ཀྱིས་བཀའ་སྩལ་པ། རིགས་ཀྱི་བུ། དེ་དེ་བཞིན་ཏེ། ཇི་ཙམ་དུ་དགེ་བའི་རྩ་བ་དོན་དུ་གཉེར་བའི་བྱང་ཆུབ་སེམས་དཔའ་དགེ་བའི་རྩ་བ་རྣམ་པ་འདི་ལྟ་བུ་དག་ཡོངས་སུ་གཟུང་<line/>
</page>
<page index="21" id="21A">༄༅། །བ་ལ་བརྩོན་པར་བྱའོ། །དགེ་བའི་རྩ་བ་དེ་དག་ནི། འཇིག་རྟེན་པ་དང༌། འཇིག་རྟེན་ལས་འདས་པའི་དགེ་བའི་རྩ་བ་ཐམས་ཅད་ཟིལ་གྱིས་<line/>
མནན་ནས་འཇིག་རྟེན་པའི་ཕུན་སུམ་ཚོགས་པ་ཐམས་ཅད་རྗེས་སུ་སྦྱིན་པའོ། །འབྲས་བུ་རབ་ཏུ་སྦྱིན་པ་དང༌། དེའི་རྒྱུས་ཀྱང་དགོས་པ་ཡིན་ཏེ། མཐར་ཡང་མི་ཟད་པར་<line/>
བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་སྒྲུབ་བོ། །སེམས་ཅན་ཚད་མེད་པ་དག་ཀྱང་ཐེག་པ་གསུམ་གྱིས་སྡུག་བསྔལ་ཐམས་ཅད་སྤོང་ཞིང་ངེས་<line/>
པར་འབྱུང་བར་བྱེད་པར་འགྱུར་རོ། །བྱང་ཆུབ་སེམས་དཔའ་དད་པ་ཐབས་ཆེན་གྱིས་གསོལ་པ། བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་<line/>
པོའི་ཕྱིར་ཐེག་པ་ཆེན་པོ་ལ་དད་པའི་གནས་ཀྱི་མཚན་ཉིད་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་<line/>
ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ནི། སེམས་ཅན་ཐམས་ཅད་ཀྱི་གནས་སོ། །དེ་ཅིའི་ཕྱིར་ཞེ་ན། འདི་ལྟར་ཐེག་པ་ཆེན་པོ་བསྟན་པ་སེམས་ཅན་ཐམས་<line/>
ཅད་ལ་ཕན་པ་དང༌། བདེ་བའི་ཐབས་ཀྱིས་རབ་ཏུ་ཕྱེ་བ་དེ་ལ་དམིགས་ནས་བྱང་ཆུབ་སེམས་དཔའ་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྐྱེས་སོ། །དེ་ལྟ་བས་ན།<line/>
</page>
<page index="22" id="21B">བྱང་ཆུབ་སེམས་དཔའ་དེ་བསྟན་པ་དེ་ལ་དད་པས་གང་བསྟན་པ་ལ་དགའ་བ་གནས་པའི་རྒྱུ་དེས་བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ན།<line/>
སེམས་ཅན་ཐམས་ཅད་ཀྱི་ཕན་པ་དང༌། བདེ་བའི་གནས་སུ་རིག་པར་བྱའོ། །རིགས་ཀྱི་བུ། ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཐེག་པ་ཆེན་པོ་ལ་དད་པ་<line/>
ཐོབ་པ་སེམས་ཅན་ཐམས་ཅད་ལ་ཕན་པ་དང༌། བདེ་བ་འབྱུང་བ་དེ་ལྟར་ཕ་མ་དང༌། བུ་དང༌། མཛའ་བོ་དང༌། རྩ་ལག་དང༌། གཉེན་གྱི་ཚོགས་ནི། གཉེན་གྱི་ཚོགས་<line/>
ལ་ཕན་པ་དང༌། བདེ་བ་འབྱུང་བ་མ་ཡིན་ནོ། །དེ་ཅིའི་ཕྱིར་ཞེ་ན། ཕ་མ་ལ་སོགས་པ་གཉེན་འདབ་ཀྱི་ཚོགས་དེ་ནི། གཉེན་འདབ་ཀྱི་ཚོགས་ལ་ཕན་པ་མ་ཡིན་པ་ལ་<line/>
ཕན་པར་འདུ་ཤེས་ཤིང་ཕན་པ་ལ་ནི། ཕན་པ་མ་ཡིན་པར་འདུ་ཤེས་པ་ཡིན། བདེ་བ་མ་ཡིན་པ་ལ་བདེ་བར་འདུ་ཤེས་ཤིང༌། བདེ་བ་ལ་ནི། བདེ་བ་མ་ཡིན་པར་འདུ་ཤེས་<line/>
པ་ཡིན་ནོ། །ཕན་པ་དང༌། བདེ་བ་དེ་གཉི་ག་ལའང་ཕྱིན་ཅི་ལོག་ཏུ་གྱུར་པས་ཕན་པ་མ་ཡིན་པ་ལ་ཕན་པར་སྒྲུབ་ཅིང༌། ཕན་པ་ལ་ནི། ཕན་པ་མ་ཡིན་པར་སྒྲུབ་པ་ཡིན་།<line/>
བདེ་བ་མ་ཡིན་པ་ལ་བདེ་བར་སྒྲུབ་ཅིང༌། བདེ་བ་ལ་ནི། བདེ་བ་མ་ཡིན་པར་སྒྲུབ་པ་ཡིན་ནོ། །བྱང་ཆུབ་སེམས་དཔའ་ནི། ཐེག་པ་ཆེན་པོ་ལ་དད་པ་ལ་བརྟེན་ནས་གཉེན་འདབ་ལྟ་<line/>
</page>
<page index="23" id="22A">༄༅། །བུའི་སེམས་ཅན་ཐམས་ཅད་ལ་དམ་པའི་ཆོས་སྟོན་པས་སེམས་ཅན་དེ་དག་ལ་ཕན་པ་ལའང་ཕན་པར་འདུ་ཤེས་ཤིང་ཕན་པ་མ་ཡིན་པ་<line/>
ལའང་ཕན་པ་མ་ཡིན་པར་འདུ་ཤེས་པ་ཡིན། བདེ་བ་ལའང་བདེ་བར་འདུ་ཤེས་ཤིང་སྡུག་བསྔལ་ལའང་སྡུག་བསྔལ་དུ་འདུ་ཤེས་པ་ཡིན་ནོ། །དེ་ལྟར་ཕན་པ་དང༌།<line/>
བདེ་བ་ལ་ཕྱིན་ཅི་མ་ལོག་པའི་བློ་དང་ལྡན་པས་ཕན་པ་གང་ཡིན་པ་དེ་ནི། སྒྲུབ་བོ། །གང་ཕན་པ་མ་ཡིན་པ་དེ་ནི། མི་སྒྲུབ་བོ། །བདེ་བ་གང་ཡིན་པ་དེ་ནི། སྒྲུབ་བོ། །<line/>
སྡུག་བསྔལ་གང་ཡིན་པ་དེ་ནི། མི་སྒྲུབ་བོ། །དེ་ལྟ་བས་ན། བྱང་ཆུབ་སེམས་དཔའི་ཐེག་པ་ཆེན་པོ་ལ་དད་པ་ནི། སེམས་ཅན་ཐམས་ཅད་ཀྱི་ཕན་པ་དང༌། བདེ་བའི་<line/>
གནས་ཡིན་པས་འཇིག་རྟེན་པ་ཐམས་ཅད་ལས་ཁྱད་པར་དུ་འཕགས་པ་ཡིན་ནོ། །རིགས་ཀྱི་བུ། འཇིག་རྟེན་པ་རྣམས་ལས་ཁྱད་པར་དུ་འཕགས་པར་ཡང་མ་ཟད་དེ།<line/>
འཇིག་རྟེན་ལས་འདས་པ་རྣམས་ལས་ཀྱང་ཁྱད་པར་དུ་འཕགས་པ་ཡིན་ནོ། །དེ་ཅིའི་ཕྱིར་ཞེ་ན། འདི་ལྟར་ཉན་ཐོས་དང༌། རང་སངས་རྒྱས་རྣམས་ནི། བྱང་ཆུབ་སེམས་དཔའི་<line/>
རྗེས་སུ་འཇུག་ཅིང་སེམས་ཅན་རྣམས་ལ་ཕན་པ་དང༌། བདེ་བ་བྱེད་ཀྱི། རང་གི་སྙིང་རྗེས་ནི། མ་ཡིན་ཏེ། ཤིན་ཏུ་བྱེད་པའང་མ་ཡིན་ནོ། །བྱང་ཆུབ་སེམས་དཔའ་རྣམས་ཀྱི་ཐེག་<line/>
</page>
<page index="24" id="22B">པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སེམས་ཅན་ཐམས་ཅད་ཀྱི་ཕན་པ་དང༌། བདེ་བའི་གནས་གང་ཡིན་པ་དེ་ནི། རང་གི་སྙིང་རྗེ་དང༌། ཤིན་ཏུ་བྱེད་པས་ཡིན་ཏེ། བྱ་དཀའ་<line/>
བ་ཚད་མེད་པ་ལ་ཇི་མི་སྙམ་པས་འཇུག་གོ །དེ་ལྟ་བས་ན། བྱང་ཆུབ་སེམས་དཔའ་རྣམས་ཀྱི་ཕན་པ་དང༌། བདེ་བའི་གནས་ནི། འཇིག་རྟེན་ལས་འདས་པའི་ཕན་པ་དང༌། བདེ་<line/>
བའི་གནས་དང༌། འཇིག་རྟེན་པ་རྣམས་ལས་ཀྱང་ཁྱད་པར་དུ་འཕགས་པ་ཡིན་ཏེ། རིགས་ཀྱི་བུ། འདི་ནི། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་<line/>
ཐེག་པ་ཆེན་པོ་ལ་དད་པ་གནས་ཀྱི་མཚན་ཉིད་དུ་རིག་པར་བྱའོ། །གསོལ་པ། བཅོམ་ལྡན་འདས། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཐེག་པ་ཆེན་པོའི་<line/>
ཕྱིར་ཐེག་པ་ཆེན་པོ་ལ་དད་པའི་ཡང་དག་པར་འདའ་བའི་མཚན་ཉིད་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། བྱང་ཆུབ་སེམས་དཔའ་རྣམས་<line/>
ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ནི། ངན་འགྲོའི་སེམས་ཅན་དམྱལ་བ་དང༌། དུད་འགྲོ་དང༌། ཡི་དྭགས་ཐམས་ཅད་ལས་ཡང་དག་པར་འདས་པ་ཡིན་<line/>
ནོ༑ ༑བྱང་ཆུབ་སེམས་དཔའ་དད་པ་ཐབས་ཆེན་གྱིས་གསོལ་པ། བཅོམ་ལྡན་འདས། ས་ལ་ཞུགས་པ་ལས་རིང་དུ་གནས་པ་ལས་དང་པོ་བ་མོས་པས་སྤྱོད་པ་ལ་ཞུགས་པའི་<line/>
</page>
<page index="25" id="23A">༄༅། །བྱང་ཆུབ་སེམས་དཔའ་རྣམས་ཀྱི་ངན་འགྲོ་ཐམས་ཅད་ལས་ཡང་དག་པར་འདའ་བར་འགྱུར་བ་ཇི་ལྟ་བུ་ལགས། བཅོམ་ལྡན་འདས་ཀྱིས་<line/>
བཀའ་སྩལ་པ། རིགས་ཀྱི་བུ། བྱང་ཆུབ་སེམས་དཔའ་ས་ལ་བཞུགས་པ་རྣམས་ཉིད་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཐོབ་པས་ངན་འགྲོ་ལས་ཡང་<line/>
དག་པར་འདའ་བར་འགྱུར་ཞིང་བདེ་འགྲོའི་རྐྱེན་གཅིག་ནས་གཅིག་ཏུ་བརྒྱུད་པ་ཐོབ་པ་མ་ཡིན་གྱི། མ་ཐོབ་པའི་བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་<line/>
པ་ཆེན་པོ་ལ་དད་པ་ཐོབ་པས་ཀྱང་ངན་འགྲོ་ལས་ཡང་དག་པར་འདའ་བར་རིག་པར་བྱའོ། །རིགས་ཀྱི་བུ། འདི་ལྟར་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཐོབ་<line/>
པའི་བྱང་ཆུབ་སེམས་དཔའ་ནི། གཅིག་ནས་གཅིག་ཏུ་བརྒྱུད་པས་དུས་རིང་པོ་ན་ཚེ་རབས་ཐམས་ཅད་དུ་སངས་རྒྱས་དང༌། བྱང་ཆུབ་སེམས་དཔའ་རྣམས་དང་འགྲོགས་<line/>
པ་ཐོབ་བོ། །དེ་བས་ན། དམ་པའི་ཆོས་མཉན་པ་དང༌། ཚུལ་བཞིན་ཡིད་ལ་བྱེད་པའི་རྗེས་སུ་འགྲོ་བའི་ཡང་དག་པའི་ནན་ཏན་ལ་ཞུགས་པའི་བྱང་ཆུབ་སེམས་དཔའ་<line/>
ནི༑ གང་དུ་རྟག་པར་རྒྱུན་དུ་བྱང་ཆུབ་ཀྱི་ཚོགས་ཡོངས་སུ་རྫོགས་པར་འགྱུར་བ་དེར་སྐྱེ་བར་འགྱུར་ཏེ། རིགས་ཀྱི་བུ། རྣམ་གྲངས་འདིས་ན། བྱང་ཆུབ་སེམས་དཔའ་<line/>
</page>
<page index="26" id="23B">བདེ་འགྲོ་ཐམས་ཅད་ལས་ཀྱང་ཡང་དག་པར་འདའ་བར་འགྱུར་བ་ཡིན་ན། ངན་འགྲོ་ལས་ལྟ་སྨོས་ཀྱང་ཅི་དགོས། གསོལ་པ། བཅོམ་ལྡན་འདས། བྱང་ཆུབ་སེམས་<line/>
དཔའ་ངན་འགྲོ་ལས་ཡང་དག་པར་འདས་པ་ཉིད་ཅེས་བགྱིའམ། ཅི་བདེ་འགྲོ་ལས་ཡང་དག་པར་འདས་པ་ཞེས་མི་བགྱི། བཅོམ་ལྡན་འདས་ཀྱིས་བཀའ་སྩལ་པ།<line/>
རིགས་ཀྱི་བུ། བྱང་ཆུབ་སེམས་དཔའ་ཐེག་པ་ཆེན་པོ་ལ་དད་པ་ཐོབ་པ་ཁ་ཅིག་ནི། བདེ་འགྲོ་ལས་ཀྱང་ཡང་དག་པར་འདས་པར་རིག་པར་བྱའོ། །འདི་ལྟར་ཐེག་པ་ཆེན་<line/>
པོ་ལ་དད་པ་ཐོབ་པའི་བྱང་ཆུབ་སེམས་དཔའ་ནི། ལས་དང༌། ཉོན་མོངས་པ་དང༌། ལས་ཀྱི་རང་དབང་གིས་སྐྱེ་བ་གང་ཡིན་པ་དང༌། སེམས་ཅན་གྱི་དོན་ཆུང་དུའི་དོན་<line/>
གྱིས་སྐྱེ་བ་གང་ཡིན་པ་དེ་དག་ལས་ཀྱང་རིམ་གྱིས་ཡང་དག་པར་འདའོ། །དེ་ལྟ་མོད་ཀྱི། འོན་ཀྱང་རིགས་ཀྱི་བུ། རྣམ་གྲངས་འདིས་ན། བྱང་ཆུབ་སེམས་དཔའི་བདེ་འགྲོའང་<line/>
ངན་འགྲོ་ཡིན་ལ་ངན་འགྲོའང་བདེ་འགྲོ་ཡིན་པར་རིག་པར་བྱའོ། །དེ་ཅིའི་ཕྱིར་ཞེ་ན། རིགས་ཀྱི་བུ། བྱང་ཆུབ་སེམས་དཔའི་གཞན་གྱི་དབང་གང་ཡིན་པ་དང༌། དོན་<line/>
ཆུང་ངུའི་བདེ་འགྲོ་གང་ཡིན་པ་དེ་ནི། ངན་འགྲོ་ཡིན་ནོ། །སྨོན་ལམ་གྱི་དབང་གིས་སྙིང་རྗེ་ཆེན་པོ་སྔོན་དུ་འགྲོ་བའི་སེམས་ཀྱིས་སེམས་ཅན་རྣམས་འདུལ་བའི་ཕྱིར་བྱང་ཆུབ་<line/>
</page>
<page index="27" id="24A">༄༅། །སེམས་དཔའ་སེམས་ཅན་དམྱལ་བ་དང༌། དུད་འགྲོ་དང༌། ཡི་དྭགས་རྣམས་སུ་སྐྱེ་བ་གང་ཡིན་པ་དེ་ནི། དེའི་བདེ་འགྲོར་རིག་པར་བྱའོ། །<line/>
གསོལ་པ། བཅོམ་ལྡན་འདས། ཅི་ལགས། བྱང་ཆུབ་སེམས་དཔའ་སྨོན་ལམ་གྱི་དབང་གིས་སེམས་ཅན་དམྱལ་བ་དང༌། དུད་འགྲོ་དང༌། ཡི་དྭགས་རྣམས་སུ་སྐྱེ་<line/>
བའང་དེ་བཞིན་དུ་སྡུག་བསྔལ་བའམ་རྨོངས་པ་ལགས་སམ། བཀའ་སྩལ་པ། རིགས་ཀྱི་བུ། དེ་ནི། མ་ཡིན་ཏེ། དེ་ལྟར་མི་བལྟའོ། །བྱང་ཆུབ་སེམས་དཔའ་སྨོན་<line/>
ལམ་གྱི་དབང་གིས་ངན་འགྲོ་རྣམས་སུ་སྐྱེ་བ་ནི། བསམ་གཏན་བཞིའི་ས་པའི་བདེ་བ་ལས་ཤིན་ཏུ་འདས་ནས་བདེ་བ་དང་ལྡན་པར་གནས་ཏེ། འཇིག་རྟེན་པ་ཐམས་<line/>
ཅད་དང༌། འཇིག་རྟེན་ལས་འདས་པ་དམན་པའི་ཤེས་རབ་ལས་ཀྱང་ཤིན་ཏུ་འདས་ནས་ཤེས་རབ་ཀྱི་རྒྱུ་བ་ལ་འཇུག་གོ །དེ་བས་ན། དེ་དེ་ན་སེམས་ཅན་གྱི་དོན་ལ་<line/>
བརྩོན་པར་རིག་པར་བྱའོ། །ངས་དེ་ལས་དགོངས་ཏེ་སེམས་ཅན་རྣམས་ཀྱི་ལས་ཀྱི་རྒྱུད་ཀྱང་བསམ་གྱིས་མི་ཁྱབ་ན། བྱང་ཆུབ་སེམས་དཔའ་རྣམས་ཀྱི་ལྟ་སྨོས་ཀྱང་ཅི་<line/>
དགོས་ཞེས་གསུངས་སོ། །རིགས་ཀྱི་བུ། འདི་ནི། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པའི་ཡང་དག་པར་འདའ་བའི་མཚན་ཉིད་དོ། །གསོལ་པ།<line/>
</page>
<page index="28" id="24B">བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་རྩ་བའི་མཚན་ཉིད་གང་ལགས། བཅོམ་ལྡན་འདས་ཀྱིས་བཀའ་<line/>
སྩལ་པ༑ རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་དེ་ནི། སངས་རྒྱས་ཀྱི་ཆོས་ཚད་མེད་པ་ཐམས་ཅད་ཀྱི་ས་བོན་ཡིན་པའི་ཕྱིར་སངས་རྒྱས་ཀྱི་ཆོས་<line/>
ཚད་མེད་པ་ཐམས་ཅད་ཀྱི་རྩ་བ་ཉིད་དུ་རིག་པར་བྱའོ། །དེ་ཅིའི་ཕྱིར་ཞེ་ན། སངས་རྒྱས་ཀྱི་ཆོས་སྣ་ཚོགས་ཚད་མེད་པ་ཇི་སྙེད་ཐེག་པ་ཆེན་པོ་ལ་སྣང་བ་དང༌། རབ་ཏུ་ཕྱེ་བ་དེ་དག་<line/>
ཐེག་པ་ཆེན་པོ་ལ་དད་པ་ཐོབ་པའི་བྱང་ཆུབ་སེམས་དཔའ་ཉན་ཏོ། །ཀུན་ཏུ་འཛིན་ཏོ། །དམིགས་པ་དེས་དད་པ་སྐྱེད་དོ། །དེ་ལ་བྱང་ཆུབ་སེམས་དཔའ་དེའི་དད་པ་སྐྱེ་བའི་དམིགས་<line/>
པ་ཇི་སྙེད་པར་ས་བོན་ཡོངས་སུ་འཛིན་པ་དང༌། ས་བོན་ལ་སོགས་པའང་དེ་སྙེད་དུ་གནས་སོ། །དེ་བས་ན། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་དེ་ནི།<line/>
སངས་རྒྱས་ཀྱི་ཆོས་ཚད་མེད་པ་ཐམས་ཅད་ཀྱི་རྩ་བ་ཞེས་བྱ་སྟེ། རིགས་ཀྱི་བུ། འདི་ནི། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་རྩ་བའི་<line/>
མཚན་ཉིད་དོ། །གསོལ་པ། བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་སྤོང་བའི་མཚན་ཉིད་གང་ལགས།<line/>
</page>
<page index="29" id="25A">༄༅། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། འདི་ལ་བྱང་ཆུབ་སེམས་དཔའ་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྐྱེས་<line/>
ནས་འདི་ལྟ་སྟེ། སེར་སྣའི་སེམས་ཡོངས་སུ་སྤོང་ཞིང་དང་དུ་མི་ལེན་པས་སྤེད་པ་དང༌། ངན་པའི་ངང་ཚུལ་གྱི་མཚན་མ་ཡོངས་སུ་སྤོང་ཞིང་དང་དུ་མི་ལེན་པས་སྤེད་པ་<line/>
དང༌། ཁྲོ་བའི་མཚན་མ་ཡོངས་སུ་སྤོང་ཞིང་དང་དུ་མི་ལེན་པས་སྦེད་པ་དང༌། ལེ་ལོའི་མཚན་མ་ཡོངས་སུ་སྤོང་ཞིང་དང་དུ་མི་ལེན་པས་སྦེད་པ་དང༌། རྣམ་པར་<line/>
གཡེང་བའི་མཚན་མ་ཡོངས་སུ་སྤོང་ཞིང་དང་དུ་མི་ལེན་པས་སྦེད་པ་དང༌། འཆལ་པའི་ཤེས་རབ་ཀྱི་མཚན་ཉིད་མ་ཡོངས་སུ་སྤོང་ཞིང་དང་དུ་མི་ལེན་པས་སྦེད་པའི་ཕྱིར་<line/>
ཉོན་མོངས་པ་དང༌། ཉེ་བའི་ཉོན་མོངས་པ་དང༌། ཕྱིར་རྒོལ་བའི་ཀུན་ཏུ་རྒྱུ་བ་ཐམས་ཅད་ལས་སེམས་ཤིན་ཏུ་སྲུང་ཞིང་ཤིན་ཏུ་སྦེད་པར་བྱེད་དོ། །རིགས་ཀྱི་བུ། འདི་<line/>
ལྟ་སྟེ༑ དཔེར་ན། འདི་ལྟར་སྐྱེས་བུ་ཞིག་ལུས་མི་རྨས་པར་བྱ་བའི་ཕྱིར་གོ་ཆ་བཟང་པོ་བགོས་པ་ནི། གོ་ཆས་བསྲུང་ཞིང་གོ་ཆགས་པས་པའི་ཕྱིར་དགྲ་ཐམས་ཅད་ཀྱིས་<line/>
མི་ཚུགས་སོ། །རིགས་ཀྱི་བུ། དེ་བཞིན་དུ་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་བྱང་ཆུབ་ཀྱི་སེམས་ཀྱི་གོ་ཆ་བགོས་ཤིང་དེས་ལེགས་པར་བསྲུངས་ཤིང་ལེགས་<line/>
</page>
<page index="30" id="25B">བར་བཅས་པ་ནི། ཉོན་མོངས་པ་དང༌། ཉེ་བའི་ཉོན་མོངས་པ་དང༌། སྒྲིབ་པའི་དགྲ་ཐམས་ཅད་ཀྱིས་འཇིགས་པར་མི་འགྱུར་ཏེ། རིགས་ཀྱི་བུ། འདི་ནི། བྱང་ཆུབ་སེམས་དཔའ་<line/>
རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་སྦེད་པའི་མཚན་ཉིད་དོ། །གསོལ་པ། བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་<line/>
པ་ཆེན་པོ་ལ་དད་པའི་རྗེས་སུ་འབྲེལ་བའི་མཚན་ཉིད་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། འདི་ལ་བྱང་ཆུབ་སེམས་དཔའ་རྣམས་ཀྱི་ཐེག་<line/>
པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་བག་ཆགས་བྱང་ཆུབ་སེམས་དཔའི་གནས་ལ་རྗེས་སུ་འབྲང་བ་དེ་ནི། འདི་ལྟར་རྗེས་སུ་འབྲང་སྟེ། འདི་ལྟ་སྟེ། འགྲོའམ། འདུག་<line/>
གམ༑ ཉལ་ལམ། མ་ཉལ་ལམ། གཉིད་ཀྱིས་ལོག་གམ། ར་རོའམ། སྨྱོས་ཀྱང་རུང་སྟེ། རྟག་ཏུ་ཐེག་པ་ཆེན་པོ་ལ་དད་པ་དེ་དང་ལྡན་པར་འགྱུར་རོ། །བྱང་ཆུབ་སེམས་<line/>
དཔའ་ཚེ་རབས་གཞན་དུ་རྗེས་ཏེ་ཐེག་པ་ཆེན་པོ་ལ་དད་པ་དེ་བརྗེད་དུ་ཟིན་ཀྱང་དམན་པ་སྐལ་པ་མི་མཉམ་པའི་སེམས་བསྐྱེད་པའི་ཚུལ་ཅན་མ་ཡིན་པས་གཤེགས་གཉེན་ངན་པ་ཉན་<line/>
ཐོས་དང༌། རང་སངས་རྒྱས་དང་འདྲེ་བས་ཀྱང་འཕྲོག་པར་མི་འགྱུར་ན། གཞན་མུ་སྟེགས་ཅན་གྱིས་ལྟ་འཕྲོག་པར་ག་ལ་འགྱུར། ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་རྐྱེན་<line/>
</page>
<page index="31" id="26A">༄༅། །ཆུང་དུ་ཞིག་རྙེད་པས་ཀྱང་མྱུར་བ་དང༌། ཤས་ཆེ་བ་དང༌། རྒྱུན་གྱིས་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྐྱེད་དོ། །དེའི་ཐེག་པ་ཆེན་པོའི་<line/>
ཕྱིར་ཐེག་པ་ཆེན་པོ་ལ་དད་པའི་བག་ཆགས་རྗེས་སུ་འབྲེལ་པ་དེའང་ཚེ་རབས་ཚེ་རབས་སུ་རྣམ་པར་འཕེལ་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་བར་དུ་འགྱུར་<line/>
རོ༑ ༑རིགས་ཀྱི་བུ། འདི་ནི། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་རྗེས་སུ་འབྲེལ་པའི་མཚན་ཉིད་དོ། །གསོལ་པ། བཅོམ་ལྡན་འདས།<line/>
བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་རྒྱུན་གྱི་མཚན་ཉིད་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ།<line/>
འདི་ལ་བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཐོབ་པ་ནི། དད་པའི་ཤུགས་དེ་དག་གིས་རྩེ་ཞིང་དུས་སུ་ཐེག་པ་ཆེན་པོའི་ཆོས་ཀློག་གོ །ཉན་<line/>
ཏོ༑ ༑འདོན་ཏོ། །ཁ་ཏོན་བྱེད་དོ། །གཞན་དག་ལའང་རབ་ཏུ་སྟོན་ཏོ། །ཚུལ་བཞིན་སེམས་སོ། །སྒོམ་པའི་རྣམ་པས་སྦྱོར་རོ། །རིགས་ཀྱི་བུ། ཐོས་པ་དང༌། སེམས་<line/>
པ་དང༌། སྒོམ་པ་དེ་དང་དེ་ལ་དེ་ལྟར་སྦྱོར་བའི་བྱང་ཆུབ་སེམས་དཔའ་ནི། འབྲས་བུ་ཡོད་པར་འཆི་བའི་དུས་བྱ་བའི་ཕྱིར་ཀུན་ཏུ་སྦྱོར་བའི་ཚུལ་གྱིས་ཐེག་པ་ཆེན་པོ་ལ་དད་པའི་རྒྱུན་<line/>
</page>
<page index="32" id="26B">རབ་ཏུ་འཇུག་གོ །རིགས་ཀྱི་བུ། འདི་ནི། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་རྒྱུན་གྱི་མཚན་ཉིད་དོ། །གསོལ་པ། བཅོམ་ལྡན་<line/>
འདས༑ བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཡོངས་སུ་གྲུབ་པའི་མཚན་ཉིད་གང་ལགས། བཀའ་སྩལ་པ། རིགས་ཀྱི་བུ། བྱང་<line/>
ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཡོངས་སུ་གྲུབ་པའི་རྣམ་པ་བཞིར་རིག་པར་བྱ་སྟེ། སྐྱེ་བ་མཆོག་དང༌། ཚད་མེད་མཆོག་དང༌། ཕན་<line/>
པ་མཆོག་དང༌། འགྱོད་པ་མེད་པ་མཆོག་གོ །རིགས་ཀྱི་བུ། འདི་ལྟར་འདི་ལས་ཕྱི་རོལ་པ་འཇིག་རྟེན་པ་རྣམས་ཀྱི་རང་གི་གཙུག་ལག་ཁང་ལ་དད་པ་གང་ཡིན་པ་དེའང་དད་པ་ཉིད་<line/>
དུ་རིག་པར་བྱའོ། །ཉན་ཐོས་དང༌། རང་སངས་རྒྱས་རྣམས་སངས་རྒྱས་ཀྱི་བསྟན་པ་ལ་དད་པ་གང་ཡིན་པ་དེ་ནི། བདག་ལ་ཕན་པ་གཙོ་བོར་བྱས་པས་ཆུང་ཞིང་ཡོངས་སུ་<line/>
མ་རྫོགས་པའི་ཕྱིར་བྱང་ཆུབ་སེམས་དཔའི་དད་པའི་མཚན་ཉིད་དང་བྲལ་བའོ། །འདི་ལྟར་ཉན་ཐོས་རྣམས་ནི། ཇི་ལྟར་བཅོམ་ལྡན་འདས་དེ་ནི། བདག་ལ་ཕན་པ་མཛད་ཅིང་<line/>
གཅེས་སྤྲས་མཛད་པ་སྟེ། བཅོམ་ལྡན་འདས་དེ་ནི། བདག་གི་སྡུག་བསྔལ་གྱི་ཆོས་མང་པོ་རྣམས་སེལ་བ། བཅོམ་ལྡན་འདས་དེ་ནི། བདག་ལ་བདེ་བའི་ཆོས་མང་པོ་སྒྲུབ་<line/>
</page>
<page index="33" id="27A">༄༅། །པ༑ བཅོམ་ལྡན་འདས་དེ་ནི། བདག་གི་སྡིག་པ་མི་དགེ་བའི་ཆོས་རྣམ་པ་དུ་མ་སེལ་བ། བཅོམ་ལྡན་འདས་དེ་ནི། བདག་ལ་དགེ་<line/>
བའི་ཆོས་རྣམ་པ་དུ་མ་སྒྲུབ་པའོ། །ཞེས་བདག་ལ་ཕན་པ་མང་པོ་གཙོ་བོར་བྱེད་པས་སངས་རྒྱས་ལ་དད་པ་སྐྱེད་པ་དེ་ལྟར་བདག་ལ་ཕན་པ་གཙོ་བོར་བྱེད་པས་སངས་རྒྱས་ལ་<line/>
དད་པ་སྐྱེད་དོ། །བྱང་ཆུབ་སེམས་དཔའ་ནི། དེ་ལྟར་དད་པ་སྐྱེད་པ་མ་ཡིན་ཏེ། སེམས་ཅན་ཐམས་ཅད་ལ་ཕན་པ་དང༌། བདེ་བ་གཙོ་བོར་བྱས་ནས་བྱང་ཆུབ་སེམས་<line/>
དཔའ་སངས་རྒྱས་ལ་དད་པ་སྐྱེད་དོ། །དེ་ལྟ་བས་ན། རིགས་ཉིད་ཀྱིས་བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ནི། རྒྱ་ཆེ་བའོ། །རྒྱ་ཆེ་བའི་<line/>
ཕྱིར་མཆོག་གོ །མཆོག་གི་ཕྱིར་ཡོངས་སུ་གྲུབ་པའོ། །གཞན་ཡང་བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཆུང་དུས་ནི། དད་པ་འབྲིང་<line/>
སྐྱེད་དོ༑ ༑དད་པ་འབྲིང་གིས་ནི། དད་པ་མཆོག་སྐྱེད་དེ། དད་པ་མཆོག་གང་ཡིན་པ་དེའང་བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཡོངས་<line/>
སུ་གྲུབ་པའོ། །གཞན་ཡང་བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སེམས་ཅན་ཐམས་ཅད་ལ་ཕན་པར་གྱུར་པ་ཡིན་ཏེ། དེ་ལྟ་བས་ནའང་ཡོངས་སུ་གྲུབ་པའོ།།<line/>
</page>
<page index="34" id="27B">གཞན་ཡང་བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ནི། སངས་རྒྱས་ཀྱི་ཆོས་ཚད་མེད་པ་ཟད་མི་ཤེས་པ་ཡང་དག་པར་འགྲུབ་པར་འགྱུར་ཏེ།<line/>
དེ་ལྟ་བས་ནའང་ཡོངས་སུ་གྲུབ་པར་རིག་པར་བྱའོ། །རིགས་ཀྱི་བུ། འདི་ནི། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཡོངས་སུ་གྲུབ་པའི་མཚན་ཉིད་<line/>
དོ༑ ༑རིགས་ཀྱི་བུ། འདི་ནི། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་མཚན་ཉིད་རྣམ་པ་བཅུ་གཅིག་པོ་ཐམས་ཅད་བསྡུས་པའི་མཚན་ཉིད་<line/>
དུ་རིག་པར་བྱའོ། །མཚན་ཉིད་རབ་ཏུ་དབྱེ་བའི་ལེའུ་ཞེས་བྱ་སྟེ། དང་པོའོ།། །།དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་དད་པ་ཐབས་ཆེན་གྱིས་འདི་<line/>
སྐད་ཅེས་གསོལ་ཏོ། །བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྐྱེ་བ་གང་ལགས། བཅོམ་ལྡན་འདས་ཀྱིས་བཀའ་སྩལ་<line/>
པ༑ རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྐྱེ་བ་དེའང་རྣམ་པ་བཅུ་གཅིག་ཏུ་རིག་པར་བྱའོ། །འདི་ལྟ་སྟེ། རྒྱུ་ལས་སྐྱེ་བ་<line/>
དང༑ གྲོགས་ལས་སྐྱེ་བ་དང༌། ཡིད་ལ་བྱེད་པ་ལས་སྐྱེ་བ་དང༌། སྤྱོད་པ་ལས་སྐྱེ་བ་དང༌། འདྲིས་པ་ལས་སྐྱེ་བ་དང༌། ཡོངས་སུ་མི་སྐྱོ་བ་ལས་སྐྱེ་བ་དང༌། ཡོངས་སུ་བསྐང་བ་<line/>
</page>
<page index="35" id="28A">༄༅། །ལས་སྐྱེ་བ་དང༌། ཏིང་ངེ་འཛིན་ལས་སྐྱེ་བ་དང༌། ཆོག་མི་ཤེས་པ་ལས་སྐྱེ་བ་དང༌། རབ་ཏུ་དབེན་པ་ལས་སྐྱེ་བ་དང༌། སྟོན་པ་ཚད་མར་བྱས་<line/>
པ་ལས་སྐྱེ་བའོ། །གསོལ་པ། བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་རྒྱུ་ལས་སྐྱེ་བ་གང་ལགས། བཅོམ་<line/>
ལྡན་འདས་ཀྱིས་བཀའ་སྩལ་པ། རིགས་ཀྱི་བུ། འདི་ལ་བྱང་ཆུབ་སེམས་དཔའ་ཐོག་མའི་གནས་ཉིད་ནས་ཐེག་པ་ཆེན་པོའི་ཆོས་དཀར་པོའི་ས་བོན་དང་ལྡན་པ་ཡིན་ཏེ། དེ་<line/>
ཐོག་མ་ནས་ཆོས་དཀར་པོ་ལ་འདྲིས་པའི་སྟོབས་ཀྱིས་རང་བཞིན་ཉིད་ཀྱིས་སྙིང་རྗེ་དང་རབ་ཏུ་ལྡན་པའི་ཐེག་པ་ཆེན་པོའི་ཆོས་བསྟན་པ་ལ་འདོད་པ་ཡང་དག་པར་གནས་སོ།།<line/>
དེ་འདོད་པ་སྔོན་དུ་འགྲོ་བས་དད་པ་སྐྱེའོ། །རང་བཞིན་གྱིས་ཟབ་ཅིང་རྒྱ་ཆེ་བ་དང་རབ་ཏུ་ལྡན་པའི་ཐེག་པ་ཆེན་པོའི་ཆོས་བསྟན་པ་ལ་མོས་པས་འདོད་པ་ཡང་དག་པར་གནས་ཏེ་<line/>
དེ་ལས་དེའི་དད་པ་སྐྱེའོ། །དེ་ལྟར་བྱང་ཆུབ་སེམས་དཔའ་རང་བཞིན་ཉིད་ཀྱིས་དཀའ་བ་སྤྱོད་པ་དང་རབ་ཏུ་ལྡན་པའི་ཐེག་པ་ཆེན་པོའི་ཆོས་བསྟན་པ་ལ་བཟོད་པ་ཡང་དག་པར་<line/>
གནས་ཏེ། དེས་དེའི་དད་པ་སྐྱེའོ། །རང་བཞིན་ཉིད་ཀྱིས་སྦྱིན་པ་དང་རབ་ཏུ་ལྡན་པའི་ཐེག་པ་ཆེན་པོའི་ཆོས་བསྟན་པ་ལ་མོས་པ་ཡང་དག་པར་གནས་ཏེ། དེས་དེའི་དད་པ་<line/>
</page>
<page index="36" id="28B">སྐྱེའོ༑ ༑རང་བཞིན་ཉིད་ཡིས་ཚུལ་ཁྲིམས་དང་རབ་ཏུ་ལྡན་པ་དང༌། བཟོད་པ་དང་རབ་ཏུ་ལྡན་པ་དང༌། བརྩོན་འགྲུས་དང་རབ་ཏུ་ལྡན་པ་དང༌། བསམ་གཏན་དང་རབ་ཏུ་ལྡན་པ་དང་<line/>
ཤེས་རབ་དང་རབ་ཏུ་ལྡན་པའི་ཐེག་པ་ཆེན་པོའི་ཆོས་བསྟན་པ་ལ་མོས་པ་ཡང་དག་པར་གནས་ཏེ་དེས་དེའི་དད་པ་སྐྱེའོ། །རིགས་ཀྱི་བུ། བྱང་ཆུབ་སེམས་དཔའི་ཐེག་པ་ཆེན་པོའི་<line/>
ཕྱིར་ཐེག་པ་ཆེན་པོ་ལ་དད་པ་རྒྱུ་ལས་བྱུང་བ་ནི། དེ་ལྟ་བུའི་ཚུལ་ཅན་དུ་རིག་པར་བྱའོ། །བྱང་ཆུབ་སེམས་དཔའ་དད་པ་ཐབས་ཆེན་གྱིས་གསོལ་པ། བཅོམ་ལྡན་འདས། བྱང་<line/>
ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་གྲོགས་ལས་སྐྱེ་བ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། འདི་ལ་བྱང་ཆུབ་<line/>
སེམས་དཔའ་ནི། དགེ་བའི་བཤེས་གཉེན་བྱང་ཆུབ་སེམས་དཔའ་ཉིད་འདི་ལྟ་སྟེ། ལུང་དང་ཐོས་པ་ཕུན་སུམ་ཚོགས་པ། རབ་ཏུ་ཞི་བ་དང༌། ཚུལ་ཁྲིམས་དང༌། བསླབ་<line/>
པ་དང༌། སྤྱོད་ལམ་དང༌། སྤྱོད་པ་ཕུན་སུམ་ཚོགས་པ། ངག་རྣམ་པར་དག་པ་ཕུན་སུམ་ཚོགས་པ། ཟང་ཟིང་མེད་པའི་སེམས་དང༌། ཡོངས་སུ་མི་སྐྱོ་བ་ཕུན་སུམ་ཚོགས་པ་རྙེད་<line/>
ནས་མཐུ་ཀུན་ཏུ་བསྟན་པའམ། ཐེག་པ་ཆེན་པོའི་ཆོས་མ་ནོར་བར་རིག་པས་ཡང་དག་པར་བསྟན་པའམ། རྟག་པར་རྒྱུན་དུ་འགྲོ་ཞིང་སྙན་བར་བརྗོད་པས་ཐབས་ཀྱིས་སྟོབས་<line/>
</page>
<page index="37" id="29A">༄༅། །བསྐྱེད་པ་འདྲིས་པས་བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྐྱེད་དེ། རིགས་ཀྱི་བུ། འདི་ནི། བྱང་ཆུབ་སེམས་<line/>
དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་གྲོགས་ལས་སྐྱེ་བར་རིག་པར་བྱའོ། །གསོལ་པ། བཅོམ་ལྡན་འདས། བྱང་ཆུབ་སེམས་དཔའི་ཐེག་པ་ཆེན་པོའི་<line/>
ཕྱིར་ཐེག་པ་ཆེན་པོ་ལ་དད་པ་ཡིད་ལ་བགྱིད་པ་ལས་སྐྱེ་བ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། བྱང་ཆུབ་སེམས་དཔའ་སྒྲ་ཇི་བཞིན་དུ་<line/>
ཚུལ་བཞིན་མ་ཡིན་པར་ཆོས་རབ་ཏུ་རྣམ་པར་འབྱེད་པ་ནི། ཐེག་པ་ཆེན་པོ་ལ་དད་པ་སྐྱེ་བའི་གནས་མ་ཡིན་ནོ། །སྒྲ་ཇི་བཞིན་དུ་མ་ཡིན་གྱི་དགོངས་པ་ལས་བྱུང་བའི་དོན་<line/>
ཚུལ་བཞིན་ཡིད་ལ་བྱེད་པ་ནི། ཐེག་པ་ཆེན་པོ་ལ་དད་པ་སྐྱེ་བའི་གནས་ཡིན་ནོ། །རིགས་ཀྱི་བུ། འདི་ལྟར་བྱང་ཆུབ་སེམས་དཔའ་སྒྲ་ཇི་བཞིན་དུ་ཚུལ་བཞིན་མ་ཡིན་པར་<line/>
ཆོས་རབ་ཏུ་རྣམ་པར་འབྱེད་པ་ལ་ཡང་དག་པ་མ་ཡིན་པའི་ལྟ་བ་ཉི་ཤུ་རྩ་བརྒྱད་འབྱུང་ངོ༌། །འདི་ལྟ་སྟེ། མཚན་མར་ལྟ་བ་དང༌། ལྟ་བ་ལ་ལྟ་བ་མ་ཡིན་པར་ལྟ་བ་དང༌། ཐ་སྙད་<line/>
ལ་སྐུར་པ་འདེབས་པའི་ལྟ་བ་དང༌། ཀུན་ནས་ཉོན་མོངས་པ་ལ་སྐུར་བ་འདེབས་པའི་ལྟ་བ་དང༌། དེ་ཁོ་ན་ལ་སྐུར་པ་འདེབས་པའི་ལྟ་བ་དང༌། སྦྱོར་བ་སེལ་བའི་ལྟ་བ་དང༌། ཡོངས་<line/>
</page>
<page index="38" id="29B">སུ་འཛིན་པའི་ལྟ་བ་དང༌། སྒྱུར་བའི་ལྟ་བ་དང༌། ངེས་པར་འབྱུང་བ་མ་ཡིན་པའི་ལྟ་བ་དང༌། ཁ་ན་མ་ཐོ་བ་མེད་པར་ལྟ་བ་དང༌། འབྱུང་བར་ལྟ་བ་དང༌། སྒྲིབ་པ་ལ་སོགས་པའི་ལྟ་<line/>
བ་དང༌། བརྙས་པའི་ལྟ་བ་དང༌། རབ་ཏུ་འཁྲུགས་པའི་ལྟ་བ་དང༌། བསོད་ནམས་མ་ཡིན་པ་འཕེལ་བའི་ལྟ་བ་དང༌། ལོག་པར་ལྟ་བ་དང༌། ངལ་བ་འབྲས་བུ་མེད་པའི་ལྟ་བ་དང༌།<line/>
འཕེལ་བར་ལྟ་བ་དང༌། སླུ་བའ་ལྟ་བ་དང༌། ཁས་མི་ལེན་པར་ལྟ་བ་དང༌། གཡོའི་ལྟ་བ་དང༌། ཆད་པས་བཅད་པའི་ལྟ་བ་དང༌། བཀུར་སྟི་བྱེད་པར་ལྟ་བ་དང༌། སྐུར་པའི་<line/>
ལྟ་བ་དང༌། རྨོངས་པ་བརྟན་པའི་ལྟ་བ་དང༌། མི་སྨྲ་བའི་ལྟ་བ་དང༌། ལྟ་བ་ཆེན་པོ་དང༌། མངོན་པའི་ང་རྒྱལ་གྱི་ལྟ་བའོ། །རིགས་ཀྱི་བུ། མཚན་མར་ལྟ་བ་གང་ཞེ་ན། གང་<line/>
ངས་འདུས་པ་ལས་བྱུང་བའི་ངོ་བོ་ཉིད་ལས་དགོངས་ཏེ་ཆོས་རྣམས་མེད་དོ། །ཞེས་བསྟན་པ་དེ་ལ་སྒྲ་ཇི་བཞིན་དུ་མངོན་པར་ཞེན་ནས་ཀུན་ནས་ཉོན་མོངས་པ་ལས་བྱུང་བའི་ཆོས་<line/>
རྣམས་དང༌། རྣམ་པར་བྱང་བ་ལས་བྱུང་བའི་ཆོས་རྣམས་ལའང་མངོན་པར་ཞེན་ཅིང་མེད་པ་ཉིད་དུ་མཚན་མར་བཟུང་བས་མེད་པར་ལྟ་བར་འགྱུར་ཏེ། དེའི་ཕྱིར་མཚན་མར་ལྟ་བ་<line/>
ཞེས་བྱའོ། །དེ་ལ་ལྟ་བ་ལ་ལྟ་བ་མ་ཡིན་པར་ལྟ་བ་ནི། མེད་པར་ལྟ་བ་དེ་ལ་བྱང་ཆུབ་སེམས་དཔའ་དེ་སྒྲ་ཇི་བཞིན་དུ་མངོན་པར་ཞེན་པས་ལྟ་བ་མ་ཡིན་པར་འདུ་ཤེས་པར་འགྱུར་<line/>
</page>
<page index="39" id="30A">༄༅། །རོ༑ ༑གང་མེད་པར་ལྟ་བ་དེ་ནི། དེའི་ལྟ་བ་ཆེན་པོ་སྟེ། དེའི་ཕྱིར་ལྟ་བ་ལ་ལྟ་བ་མ་ཡིན་པར་ལྟ་བ་ཞེས་བྱའོ། །དེ་ལ་ཐ་སྙད་ལ་སྐུར་པ་འདེབས་པའི་<line/>
ལྟ་བ་དང༌། ཀུན་ནས་ཉོན་མོངས་པ་ལ་སྐུར་པ་འདེབས་པའི་ལྟ་བ་དང༌། དེ་ཁོ་ན་ལ་སྐུར་པ་འདེབས་པའི་ལྟ་བ་ནི། མཚན་མར་ལྟ་བ་དེས་ཐམས་ཅད་ལ་སྐུར་པ་བཏབ་པས་<line/>
ཐ་སྙད་ལ་སྐུར་པ་འདེབས་པའི་ལྟ་བའང་མངོན་པར་ཞེ་ན། ཀུན་ནས་ཉོན་མོངས་པ་ལ་སྐུར་པ་འདེབས་པའི་ལྟ་བ་ལའང་མངོན་པར་ཞེན་ཏེ། དེ་ཁོ་ན་ལ་སྐུར་པ་འདེབས་<line/>
པའི་ལྟ་བ་ལའང་མངོན་པར་ཞེན་ཏེ། དེའི་ཕྱིར་ཐ་སྙད་ལ་སྐུར་པ་འདེབས་པའི་ལྟ་བ་ཞེས་ཀྱང་བྱ། ཀུན་ནས་ཉོན་མོངས་པ་ལ་སྐུར་པ་འདེབས་པའི་ལྟ་བ་ཞེས་ཀྱང་བྱ། དེ་ཁོ་<line/>
ན་ལ་སྐུར་པ་འདེབས་པའི་ལྟ་བ་ཞེས་ཀྱང་བྱའོ། །དེ་ལ་སྦྱོར་བ་སེལ་པའི་ལྟ་བ་ནི། སྐུར་པ་འདེབས་པའི་ལྟ་བ་ཅན་དེ་ཉིད་གོང་དུ་རབ་ཏུ་རྣམ་པར་འབྱེད་པ་ལ་སྦྱོར་བ་སེལ་<line/>
བར་བྱེད་པ་སྟེ། དེས་ན་ཁྱད་པར་དུ་འགྲོ་བ་ལས་ཡོངས་སུ་ཉམས་སོ། །དེ་ལ་ཡོངས་སུ་འཛིན་པའི་ལྟ་བ་ནི། ལྟ་བ་ལ་ལྟ་བ་མ་ཡིན་པར་ལྟ་བ་དང༌། སྐུར་པ་འདེབས་པའི་<line/>
ལྟ་བ་དང༌། སྦྱོར་བ་སེལ་བའི་ལྟ་བ་ཅན་དེ་ཉིད་གཞན་དག་དང༌། ཆོས་ཀྱི་མཚན་ཉིད་རྣམ་པར་གདོན་མི་ཟ་བར་བྱེད་པ་ན་མེད་པའི་ཕྱོགས་ཉིད་ཡོངས་སུ་འཛིན་ཏེ། དེའི་ཕྱིར་<line/>
</page>
<page index="40" id="30B">ཡོངས་སུ་འཛིན་པའི་ལྟ་བ་ཞེས་བྱའོ། །དེ་ལ་སྒྱུར་བའི་ལྟ་བ་ནི། གལ་ཏེ་ཐེག་པ་ཆེན་པོའི་མདོ་སྡེའི་དོན་བརྗོད་ཅིང་ཆོས་འདི་དག་ཐམས་ཅད་ནི། མེད་པའི་དོན་དུ་མངོན་པར་<line/>
སྨྲའོ༑ ༑ཞེས་དོན་དེ་དག་མེད་པར་ལྟ་བ་དེ་ཉིད་ལ་སྒྱུར་བ་སྟེ། དེའི་ཕྱིར་སྒྱུར་བའི་ལྟ་བ་ཞེས་བྱའོ། །དེ་ལ་ངེས་པར་འབྱུང་བ་མ་ཡིན་པའི་ལྟ་བ་ནི། རིགས་ཀྱི་བུ། བདག་དང༌། གཞན་<line/>
ཡོངས་སུ་འཛིན་པའི་ལྟ་བ་གང་ཡིན་པ་དང༌། སྒྱུར་བའི་ལྟ་བ་གང་ཡིན་པ་ལ་བརྟེན་པས་དེ་ཐེག་པ་དམན་པས་ཀྱང་རྫགས་པའི་བྱང་ཆུབ་ཏུ་ངེས་པར་མི་འབྱུང་ན། བླ་ན་མེད་པ་<line/>
ཡང་དག་པར་རྫོགས་པའི་བྱང་ཆུབ་ཏུ་ལྟ་ཅི་སྨོས། དེའི་ཕྱིར་ངེས་པར་འབྱུང་བ་མ་ཡིན་པའི་ལྟ་བ་ཞེས་བྱའོ། །དེ་ལ་ཁ་ན་མ་ཐོ་བ་མེད་པར་ལྟ་བ་ནི། དེ་མེད་པའི་མཚན་མ་ལ་<line/>
ལྟ་བར་གྱུར་ནས་འདི་ལྟར་གང་ལྟ་བ་འདི་དང་ལྡན་ན། དེ་གང་ཅུང་ཟད་འཁྲུལ་པའི་ཉེས་བྱས་ལ་སྤྱོད་ཀྱང་བྱང་ཆུབ་སེམས་དཔའ་དེ་ཐམས་ཅད་དུ་ཁ་ན་མ་ཐོ་བ་མེད་པར་འགྱུར་<line/>
རོ་སྙམ་དུ་ལྟ་བར་འགྱུར་ཏེ། དེའི་ཕྱིར་ཁ་ན་མ་ཐོ་བ་མེད་པར་ལྟ་བ་ཞེས་བྱའོ། །དེ་ལ་འབྱུང་བར་ལྟ་བ་ནི། གང་མེད་པའི་མཚན་མར་ལྟ་བའི་བྱང་ཆུབ་སེམས་དཔའ་དེ་འདི་སྙམ་དུ་<line/>
སེམས་ཏེ། མེད་པའི་མཚན་མར་ལྟ་བ་འདི་ནི། ཉེས་བྱས་ཀྱི་ཁ་ན་མ་ཐོ་བ་ཐམས་ཅད་ཀྱི་འབྱུང་བའོ། །སྙམ་དུ་སེམས་ལ། དེ་ནི། འབྱུང་བ་མ་ཡིན་ཏེ། དེའི་ཕྱིར་འབྱུང་བར་ལྟ་<line/>
</page>
<page index="41" id="31A">༄༅། །བ་ཞེས་བྱའོ། །དེ་ལ་སྒྲིབ་པ་ལ་གསོག་པའི་ལྟ་བ་ནི། ཁ་ན་མ་ཐོ་བ་མེད་པར་ལྟ་བ་དང༌། འབྱུང་བར་ལྟ་བ་ཉིད་དེ། སྒྲིབ་པའི་རྒྱུ་ལ་དེའི་<line/>
གཉེན་པོ་ཡིན་པའི་བློ་འབྱུང་བའི་ཕྱིར་རོ། །དེ་ལ་བརྙས་པའི་ལྟ་བ་ནི། གང་མེད་པའི་མཚན་མ་ལ་ལྟ་བའི་བྱང་ཆུབ་སེམས་དཔའ་དེ་ཉན་ཐོས་ཀྱི་ཐེག་པ་ལ་བརྙས་<line/>
པའི་སེམས་སྐྱེད་དེ། ཆོས་འདི་དག་ནི། ཆུང་བའི་ཕྱིར་བྱང་ཆུབ་སེམས་དཔས་ཆོས་དེ་དག་གོམས་པར་མི་བྱ། བྱང་ཆུབ་སེམས་དཔས་ཆོས་དེ་དག་ལ་མཁས་པར་<line/>
མི་བྱའི༑ བྱང་ཆུབ་སེམས་དཔས་ཆོས་དེ་དག་རིང་དུ་ཡོངས་སུ་སྤང་བར་བྱའོ་སྙམ་སྟེ། དེའི་ཕྱིར་བརྙས་པའི་ལྟ་བ་ཞེས་བྱའོ། །དེ་ལ་རབ་ཏུ་འཁྲུགས་པའི་ལྟ་བ་ནི།<line/>
གང་མེད་པའི་མཚན་མ་ལ་ལྟ་བའི་བྱང་ཆུབ་སེམས་དཔའ་དེ་ཉན་ཐོས་ཀྱི་ཐེག་པའི་གང་ཟག་དེ་དག་ལ་ཁོང་ཁྲོ་བའི་སེམས་སྐྱེད་དེ། འདི་དག་དང་ལྷན་ཅིག་གནས་པར་<line/>
མི་བྱ༑ སྨྲ་བ་དང༌། ཀུན་ཏུ་སྨྲ་བ་དང༌། ཀུན་བརྗོད་པ་དང༌། ཆོས་གོས་ལ་སོགས་པ་ཡོངས་སུ་སྤྱད་པ་ཀུན་སྤྱད་པར་མི་བྱའོ། །སྙམ་སྟེ། དེའི་ཕྱིར་རབ་ཏུ་འཁྲུགས་<line/>
པའི་ལྟ་བ་ཞེས་བྱའོ། །དེ་ལ་བསོད་ནམས་མ་ཡིན་པ་འཕེལ་བའི་ལྟ་བ་ནི། བརྙས་པའི་ལྟ་བ་དང༌། རབ་ཏུ་འཁྲུགས་པའི་ལྟ་བ་ཅན་གྱི་བྱང་ཆུབ་སེམས་དཔའ་དེ་ཉིད་<line/>
</page>
<page index="42" id="31B">བསོད་ནམས་མ་ཡིན་པ་མང་དུ་སྐྱེད་དེ། དེའི་ཕྱིར་བསོད་ནམས་མ་ཡིན་པ་འཕེལ་བའི་ལྟ་བ་ཞེས་བྱའོ། །དེ་ལ་ལོག་པར་ལྟ་བ་ནི། གང་མེད་པའི་མཚན་མ་ལ་ལྟ་བའི་བྱང་<line/>
ཆུབ་སེམས་དཔའ་དེ་སྟོང་པ་ཉིད་ལ་སྟོང་པ་ཉིད་དུ་མི་རྟོག །མཚན་མ་མེད་པ་ལ་མཚན་མ་མེད་པར་མི་རྟོག །སྨོན་པ་མེད་པ་ལ་སྨོན་པ་མེད་པར་མི་རྟོག་སྟེ། དེས་ན། དེ་སྒོམ་<line/>
པའི་ཏིང་ངེ་འཛིན་རྣམ་པ་གསུམ་པོ་འདི་མི་སྒྲུབ་སྟེ། དེའི་ཕྱིར་ལོག་པར་ལྟ་བ་ཞེས་བྱའོ། །དེ་ལ་ངལ་བ་འབྲས་བུ་མེད་པའི་ལྟ་བ་ནི། གང་ལོག་པར་ལྟ་བའི་བྱང་ཆུབ་སེམས་<line/>
དཔའ་དེ་ཏིང་ངེ་འཛིན་སྒོམ་པའི་ངལ་བ་འབྲས་བུ་མེད་པར་འགྱུར་ཏེ། དེའི་ཕྱིར་ངལ་བ་འབྲས་བུ་མེད་པའི་ལྟ་བ་ཞེས་བྱའོ། །དེ་ལ་འཕེལ་བར་ལྟ་བ་ནི། གང་མེད་པའི་མཚན་<line/>
མ་ལ་ལྟ་བའི་བྱང་ཆུབ་སེམས་དཔའ་དེ་འདི་ལྟར་བྱང་ཆུབ་སེམས་དཔའ་གང་སྐྱེ་བོའི་ཚོགས་ཆེན་པོ་ལྟ་བ་འདི་ལ་འཛུད་ཅིང་སྐྱེ་བོའི་ཚོགས་ཆེན་པོ་དད་པར་བྱེད་པ་དེ་བསོད་<line/>
ནམས་མང་དུ་སྐྱེད་དོ། །སྙམ་དུ་ལྟ་བར་འགྱུར་ཏེ། དེའི་ཕྱིར་འཕྲེལ་བར་ལྟ་བ་ཞེས་བྱའོ། །དེ་ལ་སླུ་བའི་ལྟ་བ་ནི། གང་འཕེལ་བར་ལྟ་བའི་བྱང་ཆུབ་སེམས་དཔའ་དེ་བདག་དང་<line/>
གཞན་ལ་བསོད་ནམས་ཀྱི་བསམ་པས་བསོད་ནམས་བསླུས་པར་འགྱུར་ཏེ། དེའི་ཕྱིར་སླུ་བའི་ལྟ་བ་ཞེས་བྱའོ། །དེ་ལ་ཁས་མི་ལེན་པར་ལྟ་བ་ནི། གང་མེད་པའི་མཚན་མ་ལ་<line/>
</page>
<page index="43" id="32A">༄༅། །ལྟ་བའི་བྱང་ཆུབ་སེམས་དཔའ་དེ་འདི་སྙམ་དུ་སེམས་ཏེ། ཆོས་ཐམས་ཅད་མེད་པ་ཉིད་འདི་ལ་གཞན་དང་རྩོད་པར་གྱུར་ན། བདག་གི་ཕྱོགས་<line/>
གང་ཡང་ཁས་མི་བླང་སྟེ། བདག་གིས་མི་གཟུགས་པ་འབའ་ཞིག་ཏུ་བྱའོ་སྙམ་མོ། །དེའི་ཕྱིར་ཁས་མི་ལེན་པར་ལྟ་བ་ཞེས་བྱའོ། །དེ་ལ་གཡོའི་ལྟ་བ་ནི། གང་མེད་པའི་<line/>
མཚན་མ་ལ་ལྟ་བའི་བྱང་ཆུབ་སེམས་དཔའ་དེ་ཉིད་ཕྱོགས་ཁས་མི་ལེན་ཏེ། སྒྲ་ཇི་བཞིན་དུ་མེད་པ་དེ་རྣམ་པར་འཇོག་པ་ན་བག་བཟུངས་དང་ལྟག་ཆོད་ཀྱི་སྦྱོར་བར་བྱེད་<line/>
དེ༑ བགབ་ཟུངས་དང་ལྟག་ཆོད་ཀྱི་སྦྱོར་བ་ནི། གཡོ་སྨྲ་བ་ཞེས་བྱ་སྟེ། དེའི་ཕྱིར་གཡོའི་ལྟ་བ་ཞེས་བྱའོ། །དེ་ལ་ཆད་པས་བཅད་པའི་ལྟ་བ་ནི། བྱང་ཆུབ་སེམས་<line/>
དཔའ་གང་ཁས་མི་ལེན་པར་ལྟ་བ་དང༌། གཡོའི་ལྟ་བ་སྨྲ་བ་དེ་ཉིད་སྨྲ་བ་སྙིང་པོ་མེད་པའི་ཕྱིར་མཁས་པ་རྣམས་ཀྱི་དུས་ཐམས་ཅད་དུ་ཆད་པས་བཅད་པར་འགྱུར་ཏེ།<line/>
དེའི་ཕྱིར་ཆད་པས་བཅད་པའི་ལྟ་བ་ཞེས་བྱའོ། །དེ་ལ་བཀུར་སྟི་བྱེད་པར་ལྟ་བ་ནི། གང་མེད་པའི་མཚན་མར་ལྟ་བའི་བྱང་ཆུབ་སེམས་དཔའ་དེ་ཉིད་ལྟར་གང་དེ་བཞིན་<line/>
གཤེགས་པས་གསུངས་པའི་ལྟ་བ་དེ་ལྟ་བུ་འདི་དག་ལ་བརྟེན་པ་དེ་ནི། སྟོན་པ་ལ་བསྟི་སྟང་བྱེད། བླ་མར་བྱེད། རི་མོར་བྱེད་པ་ཡིན་པར་ལྟ་བ་དེ་ནི། རིམ་གྲོ་བྱེད་པ་<line/>
</page>
<page index="44" id="32B">མ་ཡིན་ཏེ། དེའི་ཕྱིར་བཀུར་སྟི་བྱེད་པར་ལྟ་བ་ཞེས་བྱའོ། །དེ་ལ་སྐུར་པའི་ལྟ་བ་ནི། གང་བཀུར་སྟི་བྱེད་པར་ལྟ་བའི་བྱང་ཆུབ་སེམས་དཔའ་དེ་ཉིད་དེ་བཞིན་གཤེགས་པ་ལ་སྐུར་པར་<line/>
བྱེད་དེ༑ བསྟི་སྟང་མི་བྱེད་པ་འབའ་ཞིག་ནི། མ་ཡིན་ནོ། །དེའི་ཕྱིར་སྐུར་པའི་ལྟ་བ་ཞེས་བྱའོ། །དེ་ལ་རྨོངས་པ་བརྟན་པའི་ལྟ་བ་ནི། གང་མེད་པའི་མཚན་མ་ལ་ལྟ་བའི་<line/>
བྱང་ཆུབ་སེམས་དཔའ་དེ་སྒྲ་ཇི་བཞིན་དུ་མངོན་པར་མ་ཞེན་པ་ཕྱིན་ཅི་མ་ལོག་པར་ལྟ་བའི་བྱང་ཆུབ་སེམས་དཔའ་གཞན་དག་གིས་རིགས་པར་བསྟན་ཅིང་རྣམ་པ་དུ་མར་བཟློག་པ་<line/>
བྱས་ཀྱང་ལྟ་བ་དེ་ལས་བསྐྱོད་པར་མི་ནུས་ཏེ། དེའི་ཕྱིར་རྨོངས་པ་བརྟན་པའི་ལྟ་བ་ཞེས་བྱའོ། །དེ་ལ་མི་སྨྲ་བའི་ལྟ་བ་ནི། ཉོན་མོངས་པ་བརྟན་པའི་ལྟ་བ་ཅན་གྱི་བྱང་ཆུབ་སེམས་<line/>
དཔའ་དེ་ཉིད་མི་སྨྲ་བའི་ལྟ་བ་ཞེས་བྱའོ། །དེ་ལ་ལྟ་བ་ཆེན་པོ་ནི། ལྟ་བ་ཉི་ཤུ་རྩ་དྲུག་པོ་དེ་དག་ཐམས་ཅད་ལ་ལྟ་བ་ཆེན་པོ་ཞེས་བྱའོ། །དེ་ཅིའི་ཕྱིར་ཞེ་ན། ལྟ་བ་འདི་ཇི་ལྟ་བ་<line/>
བཞིན་དུ་འཇིག་ཚོགས་ལ་ལྟ་བའི་རྩ་བ་ལས་བྱུང་བ་ལྟ་བར་གྱུར་པ་དྲུག་ཅུ་རྩ་གཉིས་ནི། ཇི་ལྟ་ཇི་ལྟར་ཁ་ན་མ་ཐོ་བ་ཆེ་བ་མ་ཡིན་ཏེ། དེའི་ཕྱིར་ལྟ་བ་ཆེན་པོ་ཞེས་བྱའོ། །ཇི་ལྟར་<line/>
བྱང་ཆུབ་སེམས་དཔའ་ཆོས་མ་ཡིན་པ་ལ་ཆོས་སུ་འདུ་ཤེས་ཤིང་དོན་མ་ཡིན་པ་ལ་དོན་དུ་འདུ་ཤེས་ནས་དེ་ལྟར་ལྟ་བ་མེད་པར་ལྟ་བ་ཡོངས་སུ་བརྗོད་པས་དུས་ཚད་མེད་པར་ལས་<line/>
</page>
<page index="45" id="33A">༄༅། །ཀྱི་སྒྲིབ་པ་ཡོངས་སུ་འཛིན་པ་ཆོས་ཀྱིས་ཕོངས་པར་འགྱུར་བའི་ལས་ཀྱིས་འཇིག་རྟེན་ཀུན་ཏུ་སྦྱོར་བ་ལྟར་འཇིག་ཚོགས་ལ་ལྟ་བའི་རྩ་བ་ལས་བྱུང་<line/>
བའི་ལྟ་བར་གྱུར་པ་རྣམས་ནི། དེ་ལྟར་ཆོས་ཀྱིས་ཕོངས་པར་འགྱུར་བའི་ལས་ཀྱི་འཇིག་རྟེན་ཀུན་ཏུ་སྦྱོར་བ་མ་ཡིན་ནོ། །དེ་ལ་མངོན་པའི་ང་རྒྱལ་གྱི་ལྟ་བ་ནི། ལྟ་བ་ཆེན་པོ་ཉིད་<line/>
མངོན་པའི་ང་རྒྱལ་གྱི་ལྟ་བ་ཞེས་བྱའོ། །ཐེག་པ་ཆེན་པོའི་ཆོས་ཀྱི་དོན་ལ་སྒྲ་ཇི་བཞིན་དུ་མངོན་པར་རློམ་སེམས་སུ་བྱེད་པས་ལོག་པར་ལྟ་བ་འདི་འབྱུང་སྟེ། དེའི་ཕྱིར་མངོན་པའི་<line/>
ང་རྒྱལ་གྱི་ལྟ་བ་ཞེས་བྱའོ། །འདི་ལ་བྱང་ཆུབ་སེམས་དཔའ་ཐེག་པ་ཆེན་པོ་ལ་སྒྲ་ཇི་བཞིན་དུ་མ་ཡིན་པར་དགོངས་པ་ལས་བྱུང་བའི་དོན་ལ་ཚུལ་བཞིན་དུ་སོ་སོར་རྟོག་པ་<line/>
ལ་ནི༑ འཕགས་པའི་ལྟ་བ་རྣམས་མེད་པར་ཡང་ལྟ་བ་འདི་དག་མི་འབྱུང་སྟེ། ཐེག་པ་ཆེན་པོ་ལ་དད་ཅིང་ཡིད་ལ་མངོན་དུ་འགྱུར་རོ། །དེའི་ཚུལ་བཞིན་ཡིད་ལ་བྱེད་པའི་<line/>
རྗེས་སུ་འགྲོ་བའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྐྱེ་བ་ནི། དོན་ཆེན་པོ་ཡིན་ནོ། །ཆོས་ལའང་ཆོས་སུ་འདུ་ཤེས་ཤིང་དོན་ལའང་དོན་དུ་འདུ་ཤེས་པ་ཡིན་<line/>
ཏེ༑ འདི་ནི། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཡིད་ལ་བྱེད་པ་ལས་སྐྱེའོ། །བམ་པོ་གཉིས་པ་སྟེ་ཐ་མ། བྱང་ཆུབ་<line/>
</page>
<page index="46" id="33B">སེམས་དཔའ་དད་པ་ཐབས་ཆེན་གྱིས་གསོལ་པ། བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྤྱོད་པ་ལས་སྐྱེ་བ་གང་<line/>
ལགས༑ བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། འདི་ལ་བྱང་ཆུབ་སེམས་དཔས་ཇི་ལྟ་ཇི་ལྟ་བུར་ཐེག་པ་ཆེན་པོའི་ཆོས་བྲིས་ནས་འཆང་བ་དང༌། དྲན་པར་བྱེད་པ་<line/>
དང༌། མཆོད་པ་དང༌། གཞན་ལ་བགོད་པར་བྱེད་པ་དང༌། ཀློག་པ་དང༌། ཉན་པ་དང༌། འདོན་པ་དང༌། ཁ་ཏོན་བྱེད་པ་དང༌། གཞན་དག་ལའང་རྒྱ་ཆེར་རབ་ཏུ་སྟོན་པ་དང༌།<line/>
ཚུལ་བཞིན་སེམས་པ་དང༌། དེ་ཇི་ལྟ་ཇི་ལྟ་བུར་སྒོམ་པའི་རྣམ་པའི་བར་དུ་སྦྱོར་ཞིང་དེ་ལྟ་དེ་ལྟར་སྦྱོར་བ་དེ་ཙམ་དུ་འདི་ལྟ་སྟེ། སྔོན་མ་ཐོས་པ་དང༌། སྔོན་ཐོས་པ་བརྟན་པར་བྱ་<line/>
བའི་ཕྱིར་གུས་པའི་དད་པ་སྒོམ་པོ་ནས་སྐྱེ་སྟེ། རིགས་ཀྱི་བུ། འདི་ནི། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྤྱོད་པ་ལས་སྐྱེ་བའོ། །གསོལ་<line/>
པ༑ བཅོམ་ལྡན་འདས། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་འདྲིས་པ་ལས་སྐྱེ་བ་གང་ལགས། བཅོམ་ལྡན་འདས་ཀྱིས་བཀའ་སྩལ་པ།<line/>
རིགས་ཀྱི་བུ། འདི་ལ་བྱང་ཆུབ་སེམས་དཔའ་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་འདི་ལྟར་མང་དུ་བྱེད་པ་ནི། ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཆུང་ངུ་ལ་<line/>
</page>
<page index="47" id="34A">༄༅། །བརྟེན་ནས་འབྲིང་ཐོབ་པར་འགྱུར། ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་འབྲིང་ལ་བརྟེན་ནས་ཐེག་པ་ཆེན་པོ་ཐོབ་པར་འགྱུར་ཏེ།<line/>
དད་པ་དེས་དད་པའི་ཤས་ཆེན་པོ་ཐོབ་ནས་དད་པ་མང་དུ་གནས་པ་འདི་ནི། རིགས་ཀྱི་བུ། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་<line/>
འདྲིས་པ་ལས་སྐྱེ་བའོ། །གསོལ་པ། བཅོམ་ལྡན་འདས། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཡོངས་སུ་མི་སྐྱོ་བ་ལས་སྐྱེ་བ་<line/>
གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། འདི་ལ་བྱང་ཆུབ་སེམས་དཔའ་དེ་ལྟར་དད་པ་ཤས་ཆེན་པོ་རྙེད་ནས་ཡོངས་སུ་སྐྱོ་བར་མི་<line/>
འགྱུར་ཏེ། རྒྱུན་མི་ཆད་པར་དགེ་བའི་ཕྱོགས་ལ་སྦྱོར་བའི་བར་དུ་ཡོངས་སུ་མི་སྐྱོ། །འཁོར་བའི་སྡུག་བསྔལ་གྱིས་ཡོངས་སུ་མི་སྐྱོ། །སེམས་ཅན་ལོག་པར་ཞུགས་པ་ཐམས་<line/>
ཅད་ཀྱིས་ཡོངས་སུ་མི་སྐྱོ། །བྱང་ཆུབ་སེམས་དཔའི་དཀའ་བྶྤྱོད་པས་ཡོངས་སུ་མི་སྐྱོ། །དེ་དེ་ལྟར་ཡོངས་སུ་མི་སྐྱོ་བས་སངས་རྒྱས་དང༌། བྱང་ཆུབ་སེམས་དཔའ་དང༌། དགེ་<line/>
བའི་བཤེས་གཉེན་རྣམས་མཉེས་པར་བྱེད་དེ་ཐེག་པ་ཆེན་པོ་ལ་དད་པའི་རྐྱེན་ཀྱང་རྙེད་དོ། །དེའི་ཕྱིར་ཐེག་པ་ཆེན་པོ་ལ་དད་པ་སྐྱེད་ཅིང་སྦྱོར་བ་རྒྱུན་མི་གཅོད་དེ་སྦྱོར་བ་མ་<line/>
</page>
<page index="48" id="34B">བཏང་བ་ཡིན་ནོ། །དེས་ན་དེ་རྒྱུན་མི་ཆད་པར་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་དེ་འཇུག་སྟེ། རིགས་ཀྱི་བུ། འདི་ནི། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་<line/>
ཐེག་པ་ཆེན་པོ་ལ་དད་པ་ཡོངས་སུ་མི་སྐྱོ་བ་ལས་སྐྱེ་བའོ། །གསོལ་པ། བཅོམ་ལྡན་འདས། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་<line/>
ཡོངས་སུ་བསྐང་བ་ལས་སྐྱེ་བ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། འདི་ལྟར་ཡོངས་སུ་མི་སྐྱོ་བར་སྦྱོར་བའི་བྱང་ཆུབ་སེམས་དཔའ་རྒྱུན་དུ་<line/>
ཐེག་པ་ཆེན་པོ་ལ་དད་པ་ཐོབ་པས་མྱུར་དུ་བསོད་ནམས་ཀྱི་ཚོགས་དང༌། ཡེ་ཤེས་ཀྱི་ཚོགས་ཡོངས་སུ་རྫོགས་པར་འགྱུར་རོ། །དེ་བསོད་ནམས་དང༌། ཡེ་ཤེས་ཀྱི་ཚོགས་<line/>
ཡོངས་སུ་རྫོགས་ཤིང་དགེ་བའི་རྩ་བས་ལེགས་པར་བརྟན་པས་ཐེག་པ་ཆེན་པོ་ལ་དད་པའི་རྐྱེན་ཆུང་ངུས་ཀྱང་ཐེག་པ་ཆེན་པོ་ལ་དད་པ་རྒྱ་ཆེན་པོ་སྐྱེ་ན། ཐེག་པ་ཆེན་པོ་ལ་དད་<line/>
པའི་རྐྱེན་རྒྱ་ཆེན་པོས་ལྟ་ཅི་སྨོས་ཏེ། དེ་ཉིན་མོའམ། མཚན་མོའམ། ཉལ་ལམ། མི་ཉལ་ཡང་རུང༌། ཐེག་པ་ཆེན་པོ་ལ་དད་པའི་ཤུགས་ཀྱིས་དོན་མེད་པར་མི་འགྱུར་<line/>
ཏེ༑ རིགས་ཀྱི་བུ། འདི་ནི། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་པར་པ་ཡོངས་སུ་བསྐང་པ་ལས་སྐྱེ་བའོ། །གསོལ་པ། བཅོམ་ལྡན་འདས་།<line/>
</page>
<page index="49" id="35A">༄༅། །བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་གནས་པ་ལས་སྐྱེ་བ་གང་ལགས། བཅོམ་ལྡན་འདས་ཀྱིས་བཀའ་སྩལ་<line/>
པ༑ རིགས་ཀྱི་བུ། འདི་ལ་བྱང་ཆུབ་སེམས་དཔའ་འདི་ལྟར་བསོད་ནམས་དང༌། ཡེ་ཤེས་ཀྱི་ཚོགས་ཡོངས་སུ་རྫོགས་པ་ནི། མྱུར་བ་མྱུར་བར་ཐེག་པ་ཆེན་པོའི་ཕྱིར་ཐེག་པ་<line/>
ཆེན་པོ་ལ་དམིགས་ནས་དད་པ་དང༌། མཆོག་ཏུ་དགའ་བ་ལས་བྱུང་བའི་སེམས་ཀྱི་ཏིང་ངེ་འཛིན་ཐོབ་སྟེ། མཉམ་པར་བཞག་པའི་སེམས་ངེས་ཐེག་པ་ཆེན་པོའི་ཆོས་<line/>
ཡང་དག་པ་ཇི་ལྟ་བ་བཞིན་དུ་སྟོན་ཏོ། །དེའི་ཕྱིར་དེ་མ་ལོག་པའི་རྣམ་པས་དད་པ་སྐྱེ་ཞིང་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཆེས་ཁྱད་པར་དུ་འཕགས་པ་སྐྱེའོ།།<line/>
བྱང་ཆུབ་སེམས་དཔའ་དེའི་སེམས་ཀྱི་ཏིང་ངེ་འཛིན་སྔ་མ་དང༌། ལྷག་མཐོང་འདི་ནི། ཞི་གནས་དང༌། ལྷག་མཐོང་གིས་ཡོངས་སུ་ཟིན་པའི་རྣལ་འབྱོར་གྱི་ལམ་དུ་འགྱུར་<line/>
རོ༑ ༑བྱང་ཆུབ་སེམས་དཔའ་རྣལ་འབྱོར་གྱི་ལམ་འདི་ལ་བརྟེན་ནས་རིམ་གྱིས་སངས་རྒྱས་ཀྱི་ཆོས་རྣམས་ཡང་དག་པར་སྒྲུབ་པར་འགྱུར་ཏེ། རིགས་ཀྱི་བུ། འདི་ནི། བྱང་<line/>
ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་གནས་ལས་སྐྱེ་བའོ། །བྱང་ཆུབ་སེམས་དཔའ་དད་པ་ཐབས་ཆེན་གྱིས་གསོལ་པ། བཅོམ་ལྡན་འདས། ཅི་<line/>
</page>
<page index="50" id="35B">ལགས༑ ཞི་གནས་དང༌། ལྷག་མཐོང་གི་ལམ་འདི་བྱང་ཆུབ་སེམས་དཔའ་ཚོགས་བསགས་པ་རྣམས་ཀྱི་ལགས་སམ། འོན་ཏེ་ཚོགས་མ་བསགས་པ་རྣམས་ཀྱིའང་ལགས།<line/>
བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ཞི་གནས་དང༌། ལྷག་མཐོང་གི་ལམ་ནི། བྱང་ཆུབ་སེམས་དཔའ་ཚོགས་མ་བསགས་པ་རྣམས་ཀྱིའང་ཡིན་པར་ངས་<line/>
བཤད་དོ། །རིགས་ཀྱི་བུ། འདི་ལྟར་སེམས་མཉམ་པར་བཞག་པ་ནི། མངོན་པར་རྟོགས་པ་དང་མཐུན་པ་བྱང་ཆུབ་སེམས་དཔའི་སྐྱོན་མེད་པ་ལ་འཇུག་པའི་ཕྱོགས་ཀྱིས་ལ་<line/>
འཇུག་པ་ལ་ཉེ་བར་འགྱུར་ཏེ། རིགས་ཀྱི་བུ། འདི་ནི། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་གནས་ལས་སྐྱེ་བ་སྟེ། གནས་ནི། ཏིང་ངེ་<line/>
འཛིན་ཅེས་བྱའོ། །བྱང་ཆུབ་སེམས་དཔའ་དད་པ་ཐབས་ཆེན་གྱིས་གསོལ་པ། བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་<line/>
ལ་དད་པ་ཆོག་མི་ཤེས་པ་ལས་སྐྱེ་བ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ཏིང་ངེ་འཛིན་ཐོབ་པའི་བྱང་ཆུབ་སེམས་དཔའ་ཞི་གནས་ཙམ་<line/>
དང༌། ཏིང་ངེ་འཛིན་གྱི་རོ་དེ་ཙམ་གྱིས་ཆོ་ག་པར་མི་འཛིན་གྱི། ཏིང་ངེ་འཛིན་དེ་ཉིད་ལ་གནས་ནས་དེ་ཐེག་པ་ཆེན་པོའི་ཆོས་དེ་དག་ལ་བགྲང་ཞིང་འཇལ་ལ་དཔྱོད་ཅིང་སོ་སོར་རྟོག་<line/>
</page>
<page index="51" id="36A">༄༅། །སྟེ༑ དེ་ལ་བགྲང་ཞིང་འཇལ་ལ་དཔྱོད་ཅིང་སོ་སོར་རྟོག་པའི་རྣམ་པའི་ལྷག་མཐོང་རབ་ཏུ་སྐྱེའོ། །དེས་ན་དེ་ལྷག་མཐོང་དང་ལྷན་ཅིག་སོང་<line/>
བའི་རྒྱུན་ཆུ་བོ་ལྟར་འབབ་ཅིང་རླབས་འབྱུང་བ། མངོན་པར་རྟོགས་པ་དང་ཆེས་མཐུན་པ། བྱང་ཆུབ་སེམས་དཔའི་སྐྱོན་མེད་པ་ལ་འཇུག་པའི་ཕྱོགས་ཀྱི་མཆོག་གི་ས་<line/>
ལ་འཇུག་པ་དག་ཏུ་འདོད་དེ། ཤེས་རབ་ལ་ཉེ་བར་མི་གནས་ན། རིགས་ཀྱི་བུ། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཇི་ལྟར་ཡང་མི་<line/>
སྐྱེའོ༑ ༑ཞེས་ང་སྨྲའོ། །རིགས་ཀྱི་བུ། བྱང་ཆུབ་སེམས་དཔའ་ཚོགས་མ་བསགས་ཀྱང་ཐེག་པ་ཆེན་པོའི་ཆོས་ཉན་ཏམ་སེམས་ཀྱང་རུང་སྟེ། ཞི་གནས་དང༌། ལྷག་མཐོང་<line/>
ལ་གནས་ན། ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྐྱེའོ། །སེམས་རྩེ་གཅིག་ཏུ་མི་བྱེད་ཅིང་ཐེག་པ་ཆེན་པོའི་ཆོས་མི་འཛིན་ན། ཐེག་པ་ཆེན་པོ་ལ་དད་པ་མི་<line/>
སྐྱེའོ༑ ༑རིགས་ཀྱི་བུ། བྱང་ཆུབ་སེམས་དཔའ་གང་ལ་ལ་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྐྱེ་བ་དེ་ཐམས་ཅད་ནི། མི་གཡེང་བའི་སེམས་ཀྱིས་ཆོས་ཀྱི་དོན་<line/>
ལ་རྟོག་པ་ལས་སྐྱེ་བར་རྣམ་གྲངས་འདིས་དེ་ལྟར་རིག་པར་བྱའོ། །གསོལ་པ། བཅོམ་ལྡན་འདས། ཚོགས་བསགས་པའི་ས་པའི་རྣལ་འབྱོར་གྱི་ལམ་དང༌། ཚོགས་མ་<line/>
</page>
<page index="52" id="36B">བསགས་པའི་ས་པའི་རྣལ་འབྱོར་གྱི་ལམ་ཁྱད་པར་ཅི་མཆིས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ཚོགས་མ་བསགས་པའི་ས་པའི་རྣལ་འབྱོར་གྱི་ལམ་<line/>
ནི༑ ས་དང་མི་ཉེ་བ་སྟེ། ཇི་ལྟར་ཚོགས་བསགས་པའི་ས་པ་ལྟར་དེ་དེ་ལྟར་རྫོགས་པ་མ་ཡིན་ནོ། །རིགས་ཀྱི་བུ། བྱང་ཆུབ་སེམས་དཔའ་ཚོགས་བསགས་པའི་ས་པའི་རྣལ་<line/>
འབྱོར་གྱི་ལམ་གང་ཡིན་པ་ནི། ས་ལ་འཇུག་པ་དང་ཉེ་ཞིང་རྫོགས་པ་ཡིན་ཏེ། རིགས་ཀྱི་བུ། འདི་ནི། བྱང་ཆུབ་སེམས་དཔའི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་<line/>
ཆོག་མི་ཤེས་པ་ལས་སྐྱེ་བའོ། །གསོལ་པ། བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་རབ་ཏུ་དབེན་པ་ལས་སྐྱེ་བ་<line/>
གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། རྫོགས་པའི་རྣལ་འབྱོར་གྱི་ལམ་ཐོབ་པའི་བྱང་ཆུབ་སེམས་དཔའ་ནི། ཁྱིམ་ན་གནས་པ་དང༌། རབ་<line/>
ཏུ་བྱུང་བ་རྣམས་དང་འདྲེ་ཞིང་མི་གནས་ཀྱི། བས་མཐར་གནས་འཆའ་ཞིང་གནས་ཏེ། དེ་དག་ན་གཅིག་པུ་རྒྱང་བསྲིངས་ཏེ་བག་ཡོད་པ་དང༌། རྟུན་པ་དང༌། རྒྱུན་དུ་གནས་སོ། །<line/>
དེ་ལྟར་རབ་ཏུ་དབེན་པར་གནས་པ་དེ་རྣལ་འབྱོར་གྱི་ལམ་དེ་ཉིད་ལ་གནས་ནས་ཐེག་པ་ཆེན་པོའི་ཆོས་རྣམས་ཡིད་ལ་བྱེད་པས་བར་ཆད་མེད་པར་ཐེག་པ་ཆེན་པོའི་ཕྱིར་ཐེག་པ་ཆེན་<line/>
</page>
<page index="53" id="37A">༄༅། །བོ་ལ་དད་པ་རབ་ཏུ་སྐྱེད་དོ། །ཇི་ཙམ་དུ་ཉིན་མོ་དང༌། མཚན་མོ་དང༌། དེ་དག་འདས་པ་དང༌། སྐད་ཅིག་ཐང་གཅིག་ཡུད་ཙམ་དེ་དང་དེ་དག་འདས་<line/>
ཤིང་བྱང་ཆུབ་ཀྱི་ཕྱོགས་ཀྱི་ཆོས་ཁྱད་པར་དུ་འགྲོའོ། །དེ་དེ་ལྟར་རབ་ཏུ་དབེན་པའི་རྣལ་འབྱོར་གྱི་ལམ་ལ་གནས་ནས་རིམ་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་<line/>
མངོན་པར་རྫོགས་པར་འཚང་རྒྱ་བའི་བར་དུ་འགྱུར་ཏེ། དེ་གོང་དུ་ཐབས་ཀྱི་ཁྱད་པར་གཞན་བཙལ་བར་བྱ་བ་མེད་དོ། །རིགས་ཀྱི་བུ། འདི་ནི། བྱང་ཆུབ་སེམས་དཔའ་<line/>
རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་རབ་ཏུ་དབེན་པ་ལས་སྐྱེ་བའོ། །བྱང་ཆུབ་སེམས་དཔའ་དད་པ་ཐབས་ཆེན་གྱིས་གསོལ་པ། བཅོམ་ལྡན་འདས།<line/>
བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྟོན་པ་ཚད་མར་བགྱིས་པ་ལས་སྐྱེ་བ་གང་ལགས། བཅོམ་ལྡན་འདས་ཀྱིས་བཀའ་སྩལ་<line/>
པ༑ རིགས་ཀྱི་བུ། དེ་ལྟར་རབ་ཏུ་དབེན་པའི་རྣལ་འབྱོར་གྱི་ལམ་ལ་གནས་པའི་བྱང་ཆུབ་སེམས་དཔའ་དེ་ཐེག་པ་ཆེན་པོའི་ཆོས་རྣམས་ཡིད་ལ་བྱེད་པས་གང་ཐེག་པ་ཆེན་པོའི་<line/>
ཆོས་ཟབ་ཅིང་གསང་བ་བློས་མི་ཆུད་པ་དེ་ལ་སྟོན་པ་ཉིད་ཚད་པར་བྱེད་དོ། །སྟོན་པ་ཉིད་ཚད་མར་བྱས་ནས་ཆོས་དེ་དག་ལ་མོས་སོ། །དེ་ལྟར་ཚུལ་བཞིན་དུ་རབ་ཏུ་རྣམ་པར་<line/>
</page>
<page index="54" id="37B">འབྱེད་པས་བདག་གང་གི་ཚེ་སྟོན་པ་ལ་མོས་པར་མ་གྱུར་པ་དེའི་ཚེ་བདག་སྟོན་པས་བཤད་པའི་ཆོས་རྣམས་ལ་མོས་པར་མི་འགྱུར་ཏེ། སྟོན་པའི་ཆེ་བ་ཉིད་ལ་མོས་པ་ཤིན་ཏུ་མ་རུང་བར་མ་<line/>
བྱས་པར་རིག་ནས་སྟོན་པ་ལ་མོས་པ་འཇུག་པ་ཐེག་པ་ཆེན་པོའི་ཆོས་གསང་བ་དག་ལ་མོས་པ་འཇུག་གོ །བྱང་ཆུབ་སེམས་དཔའ་ཇི་ལྟ་ཇི་ལྟར་ཁོང་དུ་ཆུད་ཅིང་རྟོགས་ནས་ཐེག་པ་ཆེན་པོའི་ཆོས་ཟབ་<line/>
ཅིང་གསང་བ་དེ་དག་ལ་དད་པ་ཐོབ་པ་དེ་ལྟར་ཁོང་དུ་མ་ཆུད་ཅིང་མ་རྟོགས་ཀྱང་བྱང་ཆུབ་སེམས་དཔའ་མོས་པའི་སྟོབས་བསྐྱེད་པས་ཆོས་དེ་དག་ལ་དད་པ་ཐོབ་སྟེ། རིགས་ཀྱི་བུ། འདི་ནི།<line/>
བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་སྟོན་པ་ཚད་མར་བྱས་པ་ལས་སྐྱེ་བའོ། །བྱང་ཆུབ་སེམས་དཔའ་དད་པ་ཐབས་ཆེན་གྱིས་གསོལ་པ། དེ་<line/>
ལྟར་སྐྱེ་བ་སྣ་ཚོགས་འདི་དག་གིས་ཐེག་པ་ཆེན་པོ་ལ་དད་པ་ཐོབ་པའི་བྱང་ཆུབ་སེམས་དཔས་ཐེག་པ་ཆེན་པོའི་ཆོས་གང་ཡིད་ལ་བགྱིས་ཏེ་བླ་ན་མེད་པ་ཡང་དག་པར་རྫོགས་པའི་བྱང་<line/>
ཆུབ་བསྒྲུབ་པར་བགྱི། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ཐེག་པ་ཆེན་པོ་ལ་དད་པ་ཐོབ་པའི་བྱང་ཆུབ་སེམས་དཔས་དཔག་ཏུ་མེད་པ་བཅུ་ཡིད་ལ་བྱས་ནས་བླ་<line/>
ན་མེད་པ་ཡང་དག་པར་རྫོགས་པའི་བྱང་ཆུབ་བསྒྲུབ་པར་བྱའོ། །བཅུ་གང་ཞེ་ན། ཆོས་དཔག་ཏུ་མེད་པ་དང༌། ཟབ་བ་དཔག་ཏུ་མེད་པ་དང༌། བརྗོད་པ་དཔག་ཏུ་མེད་པ་དང༌། ཚིག་རབ་<line/>
</page>
<page index="55" id="38A">༄༅། །ཏུ་དབྱེ་བ་དཔག་ཏུ་མེད་པ་དང༌། སེམས་ཅན་དཔག་ཏུ་མེད་པ་དང༌། རྗེས་སུ་གཟུང་བ་དཔག་ཏུ་མེད་པ་དང༌། ཐབས་ལ་མཁས་པ་དཔག་ཏུ་མེད་པ་དང༌།<line/>
དཀོན་མཆོག་གི་ཆེ་བ་ཉིད་དཔག་ཏུ་མེད་པ་དང༌། ཞིང་དཔག་ཏུ་མེད་པ་དང༌། ལས་དཔག་ཏུ་མེད་པའོ། །རིགས་ཀྱི་བུ། དེ་ལ་ཆོས་དཔག་ཏུ་མེད་པ་ནི། གང་མདོ་དང༌། དབྱངས་<line/>
ཀྱིས་བསྙད་པ་དང༌། ལུང་བསྟན་པ་ལ་སོགས་པ་བསྟན་པའི་ཆོས་རྣམས་ཀྱི་སྡེ་སྣོད་དུ་གཏོགས་པ་དང༌། དེའི་ཡན་ལག་ཏུ་གཏོགས་པ་རྣམས་ཀྱི་ཆོས་དཔག་ཏུ་མེད་པའོ། །དེ་<line/>
ལ་ཟབ་པ་དཔག་ཏུ་མེད་པ་ནི། གང་ཐེག་པ་ཆེན་པོ་ལ་གང་ཟག་ལ་བདག་མེད་པ་དང༌། ཆོས་ལ་བདག་མེད་པ་དང༌། སྟོང་པ་ཉིད་དང༌། དེ་བཞིན་ཉིད་དང༌། ཡང་དག་པའི་མཐའ་<line/>
དང༌། མཚན་མ་མེད་པ་དང༌། དོན་དམ་པ་དང༌། ཆོས་ཀྱི་དབྱིངས་ཀྱི་རྣམ་གྲངས་རྣམས་ཀྱིས་བསྟན་པ་ཚད་མེད་པ་དང༌། དགོངས་པ་ལས་བྱུང་བ་དང༌། ཟབ་པ་བསྟན་པ་དཔག་<line/>
ཏུ་མེད་པའོ། །དེ་ལ་བརྗོད་པ་དཔག་ཏུ་མེད་པ་ནི། རིགས་ཀྱི་བུ། བརྗོད་པ་གང་དང་གང་གིས་སེམས་ཅན་དང༌། ཆོས་དང༌། དོན་རྟོགས་པར་འགྱུར་བ་ཐ་ན་དུད་འགྲོའི་སྐྱེས་གནས་སུ་<line/>
སོང་བའི་སེམས་ཅན་རྣམས་ལའང་ཇི་ཙམ་དུ་ཚིག་བརྗོད་པ་དེ་དང་དེས་དོན་ཁོང་དུ་ཆུད་པར་བྱ་བའི་ཕྱིར་དེ་བཞིན་གཤེགས་པ་རྣམས་ཀྱི་གསུང་བརྗོད་པ་རྣམས་དཔག་ཏུ་མེད་པར་འབྱུང་<line/>
</page>
<page index="56" id="38B">བའོ༑ ༑རིགས་ཀྱི་བུ། དེ་ཚིག་རབ་ཏུ་དབྱེ་བ་དཔག་ཏུ་མེད་པ་ནི། རིགས་ཀྱི་བུ། སེམས་ཅན་རྣམས་ལ་འདུལ་བའི་དབང་གི་ཕྱིར་དེ་བཞིན་གཤེགས་པས་ཚིག་རབ་ཏུ་དབྱེ་བའི་སྒོ་མང་<line/>
པོ་ཉེ་བར་སྟོན་ཅིང༌། དོན་རེ་རེ་ལའང་ཚིག་རབ་ཏུ་དབྱེ་བ་ཚད་མེད་པ་དག་གིས་རྣམ་གྲངས་སུ་ཕྱེ་སྟེ་རབ་ཏུ་སྟོན་པའོ། །དེ་ལ་སེམས་ཅན་དཔག་ཏུ་མེད་པ་ནི། གང་སྐྱེ་བའི་འཁོར་བ་ཐོག་<line/>
མ་དང༌། ཐ་མ་མེད་པ་དང༌། ཀུན་ཏུ་རྒྱུག་པ་དང༌། འཁོར་བའི་སྡུག་བསྔལ་གྱི་སྔོན་གྱི་མཐའ་མི་མངོན་པས་སེམས་ཅན་དཔག་ཏུ་མེད་དོ། །དེ་ལ་རྗེས་སུ་གཟུང་བ་དཔག་ཏུ་མེད་པ་<line/>
ནི༑ རིགས་ཀྱི་བུ། དེ་བཞིན་གཤེགས་པ་འདི་ལྟ་སྟེ། གནོད་པ་ལས་ཡོངས་སུ་བསྐྱབ་པའི་རྗེས་སུ་བཟུང་བ་དང༌། ངན་སོང་ལས་ཡོངས་སུ་བསྐྱབ་པའི་རྗེས་སུ་གཟུང་བ་དང༌།<line/>
འཇིག་ཚོགས་ལས་ཡོངས་སུ་བསྐྱབ་པའི་རྗེས་སུ་གཟུང་བ་དང༌། ཐེག་པས་ཡོངས་སུ་བསྐྱབ་པའི་རྗེས་སུ་གཟུང་བ་དང༌། རྗེས་སུ་གཟུང་བ་ཚད་མེད་པས་སེམས་ཅན་ཚད་མེད་པ་<line/>
དག་ལ་དུས་ཐམས་ཅད་དུ་ཉེ་བར་གནས་བའོ། །དེ་ལ་ཐབས་ལ་མཁས་པ་དཔག་ཏུ་མེད་པ་ནི། ཐབས་ལ་མཁས་པ་གང་དང་གང་གིས་སེམས་ཅན་ཚད་མེད་པ་དག་འདུལ་བར་འགྱུར་<line/>
བ་སྟེ༑ ཡང་ན་རིགས་པ་ཡང་དག་པར་བསྟན་པས་སམ། ཡང་ན་བག་མེད་པ་ཡང་དག་པར་བསྐུལ་བས་སམ། ཡང་ན་ཞུམ་པ་གཟེངས་བསྟོད་པས་སམ། ཡང་ན་ཡང་དག་པར་<line/>
</page>
<page index="57" id="39A">༄༅། །སྒྲུབ་པ་ཡང་དག་པར་དགའ་བར་བྱ་བས་སམ། ཡང་ན་ཚིག་དྲག་པོའི་སྦྱོར་བས་སམ། ཡང་ན་ཚིག་འཇམ་པོའི་སྦྱོར་བས་སམ། ཡང་ན་བཟོའི་<line/>
གནས་དང༌། ལས་ཀྱི་གནས་ཀྱིས་ཆོས་དང་མཐུན་པ་ཉིད་ཀུན་ཏུ་བསྟན་པས་སམ། ཡང་ན་རྣམ་པར་དག་པར་སྐྱེ་བའི་ལུས་ཀུན་ཏུ་བསྟན་པས་སམ། ཡང་ན་རྫུ་འཕྲུལ་རྣམ་<line/>
པར་འཕྲུལ་པའི་ཆོ་འཕྲུལ་ཀུན་ཏུ་བསྟན་པས་སམ། ཡང་ན་ཀུན་བསྟན་པའི་ཆོ་འཕྲུལ་གྱིས་སམ། ཡང་ན་རྗེས་སུ་བསྟན་པའི་ཆོ་འཕྲུལ་ཀུན་ཏུ་བསྟན་པས་སམ། དེ་ལྟ་བུའི་<line/>
ཚུལ་གྱི་ཐབས་ལ་མཁས་པའི་སྦྱོར་བ་ཚད་མེད་པ་དག་གིས་སེམས་ཅན་ཚད་མེད་པ་དག་འདུལ་ལོ། །རིགས་ཀྱི་བུ། དེ་ལ་དཀོན་མཆོག་གི་ཆེ་བ་ཉིད་དཔག་ཏུ་མེད་པ་ནི། རྣམ་<line/>
པ་གསུམ་སྟེ། སངས་རྒྱས་དཀོན་མཆོག་གི་ཆེ་བ་ཉིད་དཔག་ཏུ་མེད་པ་དང༌། ཆོས་དཀོན་མཆོག་གི་ཆེ་བ་ཉིད་དཔག་ཏུ་མེད་པ་དང༌། དགེ་འདུན་དཀོན་མཆོག་གི་ཆེ་བ་ཉིད་དཔག་<line/>
ཏུ་མེད་པའོ། །དེ་ལ་སངས་རྒྱས་དཀོན་མཆོག་གི་ཆེ་བ་ཉིད་དཔག་ཏུ་མེད་པ་ནི། རྣམ་པ་བདུན་དུ་ཁོང་དུ་ཆུད་པར་བྱ་སྟེ། མངོན་པར་ཤེས་པ་ཆེན་པོ་བརྙེས་པའི་ཕྱིར་དེ་བཞིན་<line/>
གཤེགས་པ་ཆོས་ཐམས་ཅད་ལ་དབང་སྒྱུར་བ་དང༌། མི་གནས་པའི་མྱ་ངན་ལས་འདས་པ་དང༌། རྣམ་པར་གྲོལ་བའི་སྐུ་བསམ་གྱིས་མི་ཁྱབ་པ་དང༌། ཆོས་ཀྱི་སྐུ་རྟག་པ་ཉིད་ཀྱི་ཕྱིར་<line/>
</page>
<page index="58" id="39B">དེ་བཞིན་གཤེགས་པའི་སྐུ་ཟད་མི་ཤེས་པ་དང༌། ཉོན་མོངས་པ་དང་ཤེས་བྱའི་སྒྲིབ་པ་སྤངས་པ་དང༌། ཁ་ན་མ་ཐོ་བ་མེད་པའི་ཕྱིར་དེ་བཞིན་གཤེགས་པ་མཆོག་ཏུ་ཁ་ན་མ་ཐོ་བ་<line/>
མེད་པ་དང༌། སངས་རྒྱས་ཀྱི་མཛད་པ་བརྩམས་པ་རྒྱུན་མ་བཅད་པའི་ཕྱིར་དེ་བཞིན་གཤེགས་པ་ལྷུན་གྱིས་གྲུབ་པ་དང༌། སངས་རྒྱས་ཀྱི་ཞིང་ཡོངས་སུ་དག་པ་དང༌། ཆོས་ཀྱི་ལོངས་<line/>
སྤྱོད་ཆེན་པོ་ལ་ལོངས་སྤྱོད་པའི་ཕྱིར་དེ་བཞིན་གཤེགས་པ་ལོངས་སྤྱོད་ཆེ་བ་དང༌། འཇིག་རྟེན་དུ་བྱུང་ཡང་འཇིག་རྟེན་གྱི་ཆོས་ཀྱིས་མི་གོས་པའི་ཕྱིར་དེ་བཞིན་གཤེགས་པ་གོས་<line/>
པ་མེད་པ་དང༌། རྟག་ཏུ་རྒྱུན་མི་ཆད་པར་སེམས་ཅན་གྱི་ཁམས་ཚད་མེད་པ་ཡོངས་སུ་སྨིན་པར་མཛད་ཅིང་རྣམ་པར་གྲོལ་བར་མཛད་པའི་ཕྱིར་དེ་བཞིན་གཤེགས་པ་དོན་ཆེ་བའོ། །དེ་<line/>
ལ་ཆོས་དཀོན་མཆོག་གི་ཆེ་བ་ཉིད་དཔག་ཏུ་མེད་པ་ནི། རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཆོས་ཞེས་བྱ་བ་ནི། གང་ཆོས་ཀྱང་མ་ཡིན་ལ་ཆོས་མེད་པའང་མ་ཡིན་པ་<line/>
དང༌། འདོད་ཆགས་ཀྱང་མ་ཡིན་ལ་འདོད་ཆགས་དང་བྲལ་བའང་མ་ཡིན་པ་དང༌། འཁོར་བའང་མ་ཡིན་ལ་མྱ་ངན་ལས་འདས་པ་དང་མ་ཡིན་པའོ། །བྱང་ཆུབ་སེམས་<line/>
དཔའ་རྣམས་ཀྱི་ཆོས་དེ་ནི། འཁོར་བར་སྣང་བའི་ཆོས་ཡོངས་སུ་མི་གཏོང་བ་དང༌། དེ་ནའང་ཀུན་ནས་ཉོན་མོངས་པ་ཤིན་ཏུ་མེད་པ་དང༌། ནམ་མཁའ་དང་མཚུངས་ཤིང་སེམས་<line/>
</page>
<page index="59" id="40A">༄༅། །ཅན་གྱི་ཁམས་དང་ཡང་དག་པའི་མཐའ་དང་མཚུངས་ཏེ་མི་ཟད་པ་དང༌། སེམས་ཅན་ཐམས་ཅད་ལ་ཤིན་ཏུ་ཕན་པ་དང༌། བདེ་བའི་གནས་<line/>
ལ་ཉེ་བར་གནས་པའི་ཕྱིར་འཁོར་བའམ། མྱ་ངན་ལས་འདས་པ་གང་ལའང་མི་གནས་པའོ། །དེ་ལ་དགེ་འདུན་དཀོན་མཆོག་གི་ཆེ་བ་ཉིད་དཔག་ཏུ་མེད་པ་ལ་བྱང་ཆུབ་<line/>
སེམས་དཔའི་དགེ་འདུན་ནི། བྱང་ཆུབ་སེམས་དཔའ་རྣམས་ཀྱི་དགེ་འདུན་དཀོན་མཆོག་སྟེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ནི། བྱང་ཆུབ་སེམས་<line/>
དཔའི་དགེ་འདུན་གྱིས་རབ་ཏུ་ཆེ་བའོ། །དེ་བས་ན། རྣམ་གྲངས་འདིས་སངས་རྒྱས་དཀོན་མཆོག་གི་ཆེ་བ་ཉིད་དང༌། བྱང་ཆུབ་སེམས་དཔའི་དགེ་འདུན་དཀོན་མཆོག་དང་མཉམ་<line/>
པར་བལྟའོ། །དེ་ལ་ལས་དང་པོ་པའི་བྱང་ཆུབ་སེམས་དཔའ་འདི་སྙམ་དུ་སེམས་ཏེ། གང་སངས་རྒྱས་དཀོན་མཆོག་གི་ཆེ་བ་ཉིད་འདི་འདྲ་བ་ལས་བརྩམས་ཏེ་བདག་དད་པ་<line/>
སྐྱེས་པ་དང༌། ཆོས་དཀོན་མཆོག་གི་ཆེ་བ་ཉིད་འདི་འདྲ་བ་ལས་བརྩམས་ཏེ་བདག་དད་པ་སྐྱེས་པ་དང༌། དགེ་འདུན་དཀོན་མཆོག་གི་ཆེ་བ་ཉིད་འདི་འདྲ་བ་ལས་བརྩམས་ཏེ་བདག་<line/>
དད་པ་སྐྱེས་པ་ནི། བདག་གིས་རྙེད་པ་ལེགས་པར་རྙེད་དོ། །བདག་ལ་ནི། སངས་རྒྱས་དཀོན་མཆོག་གི་ཆེ་བ་ཉིད་འདི་ལྟ་བུ་ཐོབ་པར་བྱ་བའི་སྐལ་བ་ཡོད་དོ། །བདག་ལ་ནི། ཆོས་<line/>
</page>
<page index="60" id="40B">དཀོན་མཆོག་གི་ཆེ་བ་ཉིད་འདི་ལྟ་བུ་ཐོབ་པར་བྱ་བའི་སྐལ་བ་ཡོད་དེ། །བདག་གང་ས་ཆེན་པོ་ལ་ཞུགས་པ་བསམ་པ་དག་པའི་བྱང་ཆུབ་སེམས་དཔའ་དེ་དག་དང་ལྷན་ཅིག་ཏུ་བྱང་<line/>
ཆུབ་སེམས་དཔའི་གྲངས་སུ་འགྲོ་བ་ནི། བདག་གིས་རྙེད་པ་ལེགས་པར་རྙེད་དོ། །བདག་ལ་ནི། དེ་དག་དང་བསམ་པ་དང་སྦྱོར་བ་མཚུངས་པའི་སྐལ་པ་ཡོད་དོ་སྙམ་མོ། །དེ་<line/>
ལ་ཞིང་དཔག་ཏུ་མེད་པ་ནི། རིགས་ཀྱི་བུ། ཞིང་འདི་གཉིས་ཏེ། སངས་རྒྱས་ཀྱི་ཞིང་ཡོངས་སུ་མ་དག་པ་དང༌། ཡོངས་སུ་དག་པའོ། །དེ་ལ་ཡོངས་སུ་མ་དག་པའི་སངས་རྒྱས་<line/>
ཀྱི་ཞིང་དང༌། ཡོངས་སུ་དག་པ་དག་ཀྱང་དཔག་ཏུ་མེད་དོ། །དེ་ལ་ཡོངས་སུ་དག་པའི་སངས་རྒྱས་ཀྱི་ཞིང་རྣམས་ལ་གནས་ནས་དེ་བཞིན་གཤེགས་པ་རྣམས་གཅིག་ཏུ་དགེ་བ་<line/>
དང༌། གཅིག་ཏུ་བདེ་བ་དང༌། གཅིག་ཏུ་ཁ་ན་མ་ཐོ་བ་མེད་པ་དང༌། གཅིག་ཏུ་དབང་བསྒྱུར་ཞིང་སངས་རྒྱས་ཀྱི་ཞིང་དེ་དག་རབ་ཏུ་མྱོང་ངོ༌། །རྒྱུན་མི་ཆད་པར་ཆོས་ཀྱི་ལོངས་སྤྱོད་<line/>
ཆེན་པོ་རབ་ཏུ་མྱོང་ངོ༌། །ཡོངས་སུ་མ་དག་པའི་སངས་རྒྱས་ཀྱི་ཞིང་རྣམས་སུའང་རྣམ་པ་ཐམས་ཅད་དུ་བྱང་ཆུབ་ཡང་དག་པར་སྟོན་ཅིང་ཡོངས་སུ་མ་སྨིན་པའི་སེམས་ཅན་རྣམས་<line/>
ནི༑ ཡོངས་སུ་སྨིན་པར་མཛད། ཡོངས་སུ་སྨིན་པ་རྣམས་ནི། རྣམ་པར་གྲོལ་བར་མཛད་དེ། འདི་དག་ནི། སངས་རྒྱས་བཅོམ་ལྡན་འདས་དེ་དག་གི་ལས་དཔག་ཏུ་མེད་<line/>
</page>
<page index="61" id="41A">༄༅། །པར་རིག་པར་བྱའོ། །སྐྱེ་བའི་ལེའུ་ཞེས་བྱ་སྟེ། གཉིས་པའོ།། །།བྱང་ཆུབ་སེམས་དཔའ་དད་པ་ཐབས་ཆེན་གྱིས་གསོལ་<line/>
པ༑ བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་རྣམ་པ་དུ་ཞིག་མཆིས། བཅོམ་ལྡན་འདས་ཀྱིས་བཀའ་སྩལ་<line/>
པ༑ རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ནི། བཞི་པོ་འདི་དག་གོ །བཞི་གང་ཞེ་ན། འདི་ལྟ་སྟེ། གནས་<line/>
པའི་དད་པ་དང༌། སྐྱེ་བ་ན་དད་པ་དང༌། དུས་གཞན་ན་དད་པ་དང༌། རང་བཞིན་གྱིས་དད་པའོ། །དེ་ལ་གནས་པའི་དད་པ་ནི། རིགས་ཀྱི་བུ། འདི་ལྟ་སྟེ། དཔེར་<line/>
ན༑ བ་ལང་གི་རྗེས་ཀྱི་ཆུ་དཀྲུགས་པ་ལས་མ་དཀྲུགས་མ་བསྐྱོད་པར་བཞག་ན། སྔོན་བཞིན་དུ་དང་བར་འགྱུར་རོ། །དེ་བཞིན་དུ་ཐེག་པ་ཆེན་པོའི་ཕྱིར་ཐེག་པ་ཆེན་པོ་<line/>
ལ་དད་པ་ཐོབ་པའི་བྱང་ཆུབ་སེམས་དཔའ་འཕྲལ་གྱི་བྱ་བ་མང་པོ་ལ་ཆགས་པས་ཐེག་པ་ཆེན་པོ་ལ་དད་པ་དཀྲུགས་པ་ལས་གང་གི་ཚེ་ཆགས་པ་ལས་རྣམ་པར་བཀྲོལ་<line/>
ནས་ཆགས་པ་དེ་དག་གིས་མི་འཁྲུགས་ཏེ། ཐེག་པ་ཆེན་པོའི་ཆོས་ལ་རྩེ་གཅིག་ཏུ་གྱུར་པ་དེའི་ཚེ་སྔོན་བཞིན་དུ་མངོན་སུམ་དུ་འགྱུར་རོ། །དེ་ལ་སྐྱེ་བ་ན་དད་པ་ནི། རིགས་<line/>
</page>
<page index="62" id="41B">ཀྱི་བུ༑ འདི་ལྟ་སྟེ། དཔེར་ན། ཆང་ལ་སོགས་པ་འགྱུར་བ་ན་དང་བར་འགྱུར་རོ། །དེ་བཞིན་དུ་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཐོབ་པའི་བྱང་ཆུབ་སེམས་དཔའ་སྐྱེ་<line/>
བ་དེ་དང་དེར་སྐྱེ་བ་ན་ཐེག་པ་ཆེན་པོ་ལ་དད་པ་སྐྱེས་ནས་ཐོབ་པ་སྐྱེད་དོ། །དེ་ལ་དུས་གཞན་ན་དད་པ་ནི། རིགས་ཀྱི་བུ། འདི་ལྟ་སྟེ། དཔེར་ན། སྟོན་གྱི་དུས་ཀྱི་ཚེ་ཆུ་ཀླུང་དང་བར་<line/>
འགྱུར་རོ། །དེ་བཞིན་དུ་བྱང་ཆུབ་སེམས་དཔའ་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པ་ཐོབ་པ་དང༌། སེམས་པ་དང༌། སྒོམ་པ་དུས་གཞན་ན་སྦྱོར་བས་སྦྱོར་བ་ལས་བྱུང་<line/>
བ་འགྲུབ་པར་འགྱུར་རོ། །དེ་ལ་རང་བཞིན་གྱིས་དད་པ་ནི། རིགས་ཀྱི་བུ། འདི་ལྟ་སྟེ། དཔེར་ན། བཻ་ཌཱུཪྻ་དང༌། ནོར་བུ་རིན་པོ་ཆེ་ལ་སོགས་པའི་རང་བཞིན་གྱིས་དད་པའི་རྗེས་<line/>
སུ་འཇུག་པའོ། །དེ་བཞིན་དུ་བྱང་ཆུབ་སེམས་དཔའི་རྣམ་པར་མི་རྟོག་པ་འཇིག་རྟེན་ལས་འདས་པའི་ཐེག་པ་ཆེན་པོ་ལ་དད་པའང་ངོ་བོ་ཉིད་ཀྱིས་རྗེས་སུ་འཇུག་གོ །རིགས་ཀྱི་བུ།<line/>
གཞན་ཡང་དད་པ་བཞི་སྟེ། བཞི་གང་ཞེ་ན། འདི་ལྟ་སྟེ། རྒྱ་ཆེ་བའི་དད་པ་དང༌། གསལ་བའི་དད་པ་དང༌། རབ་ཏུ་ཞི་བའི་དད་པ་དང༌། རྣམ་པར་དག་པའི་དད་པའོ། །དེ་ལ་རྒྱ་ཆེ་<line/>
བའི་དད་པ་ནི། བྱང་ཆུབ་སེམས་དཔའ་ཐེག་པ་ཆེན་པོའི་ཆོས་ལ་གུས་པར་བྱས་ཏེ་སྤྱོད་པ་དང་ལྡན་པ་རྣམས་ཀྱིའོ། །དེ་ལ་གསལ་བའི་དད་པ་ནི། བྱང་ཆུབ་སེམས་དཔའ་རྟག་ཏུ་ཐེག་པ་<line/>
</page>
<page index="63" id="42A">༄༅། །ཆེན་པོའི་ཆོས་སྤྱོད་པ་དང་ལྡན་པ་རྣམས་ཀྱིའོ། །དེ་ལ་རབ་ཏུ་ཞི་བའི་དད་པ་ནི། བྱང་ཆུབ་སེམས་དཔའ་ང་དང་ང་ཡིར་འཛིན་པ་དང་བྲལ་ཞིང་ཆོས་ཉིད་<line/>
རབ་ཏུ་རྟོགས་པ་ཐོབ་པ་རྣམས་ཀྱིའོ། །དེ་ལ་རྣམ་པར་དག་པའི་དད་པ་ནི། བྱང་ཆུབ་སེམས་དཔའི་སྒྲིབ་པ་མེད་པའི་ཡེ་ཤེས་ཐོབ་པ་རྣམས་ཀྱིའོ། །རིགས་ཀྱི་བུ། གཞན་ཡང་<line/>
དད་པ་བཞི་སྟེ། བཞི་གང་ཞེ་ན། འདི་ལྟ་སྟེ། འཕེན་པའི་དད་པ་དང༌། རྩོམ་པའི་དད་པ་དང༌། རྗེས་སུ་འཛིན་ཅིང་གུས་པར་བྱེད་པའི་དད་པ་དང༌། མོས་པའི་དད་པའོ། །<line/>
དེ་ལ་འཕེན་པའི་དད་པ་ནི། སྔོན་ནས་རང་བཞིན་གྱིས་དགེ་བའི་རྩ་བ་མངོན་པར་འདུས་བྱས་ཤིང་ཡོངས་སུ་བསྒོམས་པ་རྣམས་ཀྱི་ཐེག་པ་ཆེན་པོ་ལ་དད་པ་གང་ཡིན་པའོ། །དེ་ལ་<line/>
རྩོམ་པའི་དད་པ་ནི། བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་དང༌། སེམས་བསྐྱེད་པ་རྣམས་ཀྱི་སེམས་བསྐྱེད་པ་རྗེས་སུ་<line/>
དྲན་པས་ཐེག་པ་ཆེན་པོ་ལ་དད་པ་གང་ཡིན་པའོ། །དེ་ལ་རྗེས་སུ་འཛིན་ཅིང་གུས་པར་བྱེད་པའི་དད་པ་ནི། རྗེས་སུ་འཛིན་པའི་བྱང་ཆུབ་སེམས་དཔའ་རྣམས་ཀྱི་སེམས་ཅན་རྗེས་<line/>
སུ་འཛིན་ཅིང་ལས་གུས་པར་བྱེད་པས་ཐེག་པ་ཆེན་པོ་ལ་དད་པ་གང་ཡིན་པའོ། །དེ་ལ་མོས་པའི་དད་པ་ནི། ཆོས་ཀྱི་དབྱིངས་ཟབ་མོ་བསྟན་པ་ལ་མོས་པའི་བྱང་ཆུབ་སེམས་དཔའ་<line/>
</page>
<page index="64" id="42B">རྣམས་ཀྱི་ཐེག་པ་ཆེན་པོ་ལ་དད་པ་གང་ཡིན་པའོ། །གཞན་ཡང་དད་པ་བཞི་སྟེ། བཞི་གང་ཞེ་ན། འདི་ལྟ་སྟེ། མཐོང་བ་དང༌། ཐོས་པས་དད་པ་དང༌། བསྟན་པ་ལ་འཕེལ་བ་རྗེས་སུ་དྲན་<line/>
པའི་དད་པ་དང༌། དགེ་བའི་ཕྱོགས་འཕེལ་བ་རྗེས་སུ་དྲན་པའི་དད་པ་དང༌། རེ་བ་དང་འདོད་པ་རྗེས་སུ་དྲན་པའི་དད་པའོ། །དེ་ལ་མཐོང་བ་དང་ཐོས་པས་དད་པ་ནི། གང་སངས་རྒྱས་དང་བྱང་<line/>
ཆུབ་སེམས་དཔའི་གཟུགས་སམ་འོད་མཐོང་ཞིང་ཐོས་ན། ཐེག་པ་ཆེན་པོ་ལ་དད་པའོ། །དེ་ལ་བསྟན་པ་འཕེལ་བ་རྗེས་སུ་དྲན་པའི་དད་པ་ནི། གང་སེམས་ཅན་ཡོངས་སུ་སྨིན་པར་བྱ་<line/>
བ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །དེ་ལ་དགེ་བའི་ཕྱོགས་འཕེལ་བ་རྗེས་སུ་དྲན་པའི་དད་པ་ནི། གང་བདག་ཉིད་རྟག་པར་རྒྱུན་དུ་བྱང་ཆུབ་ཀྱི་ཕྱོགས་ཀྱི་ཆོས་དང༌། དགེ་བའི་<line/>
ཕྱོགས་འཕེལ་བ་རྗེས་སུ་དྲན་པས་བྱང་ཆུབ་སེམས་དཔའ་ཐེག་པ་ཆེན་པོ་ལ་དད་པའོ། །དེ་ལ་རེ་བ་དང་འདོད་པ་རྗེས་སུ་དྲན་པའི་དད་པ་ནི། གང་དགེ་བའི་ཕྱོགས་འཕེལ་བ་དེས་སངས་<line/>
རྒྱས་ཀྱི་ཞིང་ཡོངས་སུ་དག་ཅིང་སངས་རྒྱས་ཀྱི་ཆོས་ཐམས་ཅད་བསྒྲུབས་པས་རེ་ཞིང་འདོད་དེ། བྱང་ཆུབ་སེམས་དཔའ་རེ་བ་དང་འདོད་པ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །<line/>
གཞན་ཡང་དད་པ་བཞི་སྟེ། བཞི་གང་ཞེ་ན། བརྗོད་པ་རྗེས་སུ་དྲན་པའི་དད་པ་དང༌། གཅོད་ནུས་པ་རྗེས་སུ་དྲན་པའི་དད་པ་དང༌། བསྐྲུན་པ་རྗེས་སུ་དྲན་པའི་དད་པ་དང༌། སྒྲུབ་པ་རྗེས་<line/>
</page>
<page index="65" id="43A">༄༅། །སུ་དྲན་པའི་དད་པའོ། །དེ་ལ་བརྗོད་པ་རྗེས་སུ་དྲན་པའི་དད་པ་ནི། གང་ཐེག་པ་ཆེན་པོའི་སྒོ་ཐམས་ཅད་ལ་མོས་པའི་བྱང་ཆུབ་སེམས་དཔའ་རྣམས་<line/>
མོས་པ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །དེ་ལ་གཅོད་ནུས་པ་རྗེས་སུ་དྲན་པའི་དད་པ་ནི། གང་བྱང་ཆུབ་སེམས་དཔའ་མང་དུ་ཐོས་པ་ཐོས་པ་འཛིན་པ་ཐོས་པ་བསགས་<line/>
པ་རྣམས་ཐེ་ཚོམ་གཅོད་ནུས་པ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །དེ་ལ་བསྐྲུན་པ་རྗེས་སུ་དྲན་པའི་དད་པ་ནི། གང་པ་རོལ་གྱི་རྒྱུད་ལ་ཐེག་པ་ཆེན་པོའི་ཆོས་ཀློག་པ་<line/>
དང༌། ཁ་ཏོན་བྱེད་པ་དང༌། དོན་འཛིན་པ་དང༌། འདོན་པ་ལ་སོགས་པས་བསྐྲུན་ཏེ་གཞན་གྱི་རྒྱུད་ལ་དམ་པའི་ཆོས་བསྐྲུན་པ་དེ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །<line/>
དེ་ལ་སྒྲུབ་པ་རྗེས་སུ་དྲན་པའི་དད་པ་ནི། གང་བྱང་ཆུབ་སེམས་དཔའ་ཐེག་པ་ཆེན་པོའི་ཆོས་དེ་ཉིད་ནན་ཏན་གྱིས་བསྒྲུབ་སྟེ། ནན་ཏན་གྱིས་བསྒྲུབས་པ་དེ་རྗེས་སུ་དྲན་པས་ཐེག་པ་<line/>
ཆེན་པོ་ལ་དད་པའོ། །རིགས་ཀྱི་བུ། གཞན་ཡང་དད་པ་བཞི་སྟེ། བཞི་གང་ཞེ་ན། རྣལ་འབྱོར་ཐོབ་པའི་དད་པ་དང༌། ཐབས་ཀྱིས་ཡོངས་སུ་ཟིན་པའི་ལུས་ཀྱི་ལས་སྦྱོར་བའི་<line/>
དད་པ་དང༌། ཐབས་ཀྱིས་ཡོངས་སུ་ཟིན་པའི་ངག་གི་ལས་སྦྱོར་བའི་དད་པ་དང༌། ཐབས་ཀྱིས་ཡོངས་སུ་ཟིན་པའི་ཡིད་ཀྱི་ལས་སྦྱོར་བའི་དད་པའོ། །དེ་ལ་རྣལ་འབྱོར་ཐོབ་པའི་དད་པ་<line/>
</page>
<page index="66" id="43B">ནི༑ གང་ཐེག་པ་ཆེན་པོའི་ཆོས་ལ་དམིགས་པའི་ཞི་གནས་དང༌། ལྷག་མཐོང་ཐོབ་པའི་བྱང་ཆུབ་སེམས་དཔའ་རྣམས་དེ་ལ་དམིགས་ནས་དད་པའོ། །དེ་ལ་ཐབས་ཀྱིས་ཡོངས་སུ་<line/>
ཟིན་པའི་ལུས་ཀྱི་ལས་སྦྱོར་བའི་དད་པ་ནི། གང་བྱང་ཆུབ་སེམས་དཔའ་བག་ཡོད་པས་ཡོངས་སུ་ཟིན་པ་རྣམས་བྱང་ཆུབ་སེམས་དཔའ་ལུས་ཀྱི་ལས་བག་མེད་པར་སྤྱོད་པ་བཞམས་<line/>
པ་དང༌། སྤྱོ་བས་འདུལ་བ་དག་འདུལ་བས་དེ་ལ་དམིགས་ནས་ཐེག་པ་ཆེན་པོ་ལ་དད་པའོ། །དེ་ལ་ཐབས་ཀྱིས་ཡོངས་སུ་ཟིན་པའི་ངག་གི་ལས་སྦྱོར་བའི་དད་པ་ནི། གང་བྱང་ཆུབ་<line/>
སེམས་དཔའ་བག་ཡོད་པས་ཡོངས་སུ་ཟིན་པ་རྣམས་བྱང་ཆུབ་སེམས་དཔའ་ངག་འཁྲུལ་པར་སྤྱོད་པ་བཞམས་པ་དང༌། སྤྱོ་བས་འདུལ་བ་དག་འདུལ་བས་དེ་ལ་དམིགས་ནས་ཐེག་<line/>
པ་ཆེན་པོ་ལ་དད་པའོ། །དེ་ལ་ཐབས་ཀྱིས་ཡོངས་སུ་ཟིན་པའི་ཡིད་ཀྱི་ལས་སྦྱོར་བའི་དད་པ་ནི། གང་བྱང་ཆུབ་སེམས་དཔའ་བག་ཡོད་པས་ཡོངས་སུ་ཟིན་པ་རྣམས་བྱང་ཆུབ་<line/>
སེམས་དཔའ་ཡིད་འཁྲུལ་པར་སྤྱོད་པ་བཞམས་པ་དང༌། སྤྱོ་བ་ལུས་དང་ངག་ལས་བྱུང་བས་འདུལ་བས་དེ་ལ་དམིགས་ནས་ཐེག་པ་ཆེན་པོ་ལ་དད་པའོ། །གཞན་ཡང་དད་པ་<line/>
བཞི་སྟེ༑ བཞི་གང་ཞེ་ན། མི་ལྟ་བ་རྗེས་སུ་དྲན་པའི་དད་པ་དང༌། ཟིལ་གྱིས་མནན་པ་རྗེས་སུ་དྲན་པའི་དད་པ་དང༌། ཀུན་ཏུ་སྤྱོད་པ་རྗེས་སུ་དྲན་པའི་དད་པ་དང༌། ཉེ་བར་སྤྱོད་པ་<line/>
</page>
<page index="67" id="44A">༄༅། །དང་འབྲེལ་པ་རྗེས་སུ་དྲན་པའི་དད་པའོ། །དེ་ལ་མི་ལྟ་བ་རྗེས་སུ་དྲན་པའི་དད་པ་ནི། གང་བྱང་ཆུབ་སེམས་དཔའ་ཕ་རོལ་ཏུ་ཕྱིན་པ་དྲུག་སྒྲུབ་པ་<line/>
ན་ལུས་དང་སྲོག་ལ་མི་ལྟ་བར་ཕ་རོལ་ཏུ་ཕྱིན་པ་དྲུག་སྒྲུབ་པའི་རྗེས་སུ་མཐུན་པ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །དེ་ལ་ཟིལ་གྱིས་མནན་པ་རྗེས་སུ་དྲན་པའི་དད་པ་<line/>
ནི༑ གང་བྱང་ཆུབ་སེམས་དཔའ་ཕ་རོལ་ཏུ་ཕྱིན་པ་དྲུག་གི་མི་མཐུན་པའི་ཕྱོགས་ཟིལ་གྱིས་མནན་པ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །དེ་ལ་ཀུན་ཏུ་སྤྱོད་པ་རྗེས་སུ་<line/>
དྲན་པའི་དད་པ་ནི། གང་བྱང་ཆུབ་སེམས་དཔའ་ཕ་རོལ་ཏུ་ཕྱིན་པ་དྲུག་ལ་སྦྱོར་བ་ན་ཕ་རོལ་ཏུ་ཕྱིན་པ་དྲུག་གི་ཡང་དག་པའི་ནན་ཏན་རྗེས་སུ་དྲན་པས་ཐེག་པ་ཆེན་པོ་ལ་དད་<line/>
པའོ༑ ༑དེ་ལ་ཉེ་བར་སྤྱོད་པ་དང་འབྲེལ་པ་རྗེས་སུ་དྲན་པའི་དད་པ་ནི། གང་བྱང་ཆུབ་སེམས་དཔའ་སེམས་ཅན་གཞན་རྣམས་དང༌། གང་ཟག་གཞན་དག་ཕ་རོལ་ཏུ་ཕྱིན་པ་<line/>
དྲུག་ཡང་དག་པར་འཛིན་དུ་འཇུག་ལ། ཕ་རོལ་ཏུ་ཕྱིན་པ་དྲུག་དང་ལྡན་པའི་སེམས་ཅན་རྣམས་རྗེས་སུ་དྲན་པ་ཐེག་པ་ཆེན་པོ་ལ་དད་པའོ། །གཞན་ཡང་དད་པ་བཞི་སྟེ། བཞི་<line/>
གང་ཞེ་ན། ཟང་ཟིང་མེད་པའི་སེམས་རྗེས་སུ་དྲན་པའི་དད་པ་དང༌། ཡང་དག་པར་སོ་སོར་ཤེས་པར་བྱེད་པ་རྗེས་སུ་དྲན་པའི་དད་པ་དང༌། ཡོངས་སུ་མི་སྐྱོ་བ་རྗེས་སུ་དྲན་པའི་<line/>
</page>
<page index="68" id="44B">དད་པ་དང༌། བདེ་བ་ཁ་ན་མ་ཐོ་བ་མེད་པར་སྦྱོར་བ་རྗེས་སུ་དྲན་པའི་དད་པའོ། །དེ་ལ་ཟང་ཟིང་མེད་པའི་སེམས་རྗེས་སུ་དྲན་པའི་དད་པ་ནི། གང་ཚོགས་སྡུད་པའི་བྱང་ཆུབ་སེམས་<line/>
དཔའ་ཟང་ཟིང་མེད་པའི་སེམས་ཀྱི་ཚོགས་སྡུད་ལ། ཟང་ཟིང་མེད་པའི་སེམས་རྗེས་སུ་དྲན་པའི་ཐེག་པ་ཆེན་པོ་ལ་དད་པའོ། །ཡང་དག་པར་སོ་སོར་ཤེས་པར་བྱེད་པ་རྗེས་སུ་དྲན་<line/>
པའི་དད་པ་ནི། འདི་ལྟ་སྟེ། ཟང་ཟིང་མེད་པའི་སེམས་རྗེས་སུ་དྲན་ཞིང་ཚོགས་སྡུད་ལ་ཐེག་པ་ཆེན་པོ་ལ་དད་དེ། འདི་ལྟར་ཚོགས་ལ་ཡང་དག་པར་སོ་སོར་ཤེས་པར་བྱེད་<line/>
ཅིང་ཕྱིན་ཅི་མ་ལོག་པ་བསྟན་པའི་ཕྱིར་ནན་ཏན་བྱེད་པའོ། །ཡོངས་སུ་མི་སྐྱོ་བ་རྗེས་སུ་དྲན་པའི་དད་པ་ནི། འདི་ལྟ་སྟེ། ལོག་པར་ཞུགས་པ་རྣམས་ཀྱིས་ཡོངས་སུ་མི་སྐྱོ་ལ། ཡོངས་<line/>
སུ་མི་སྐྱོ་བ་ལ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །བདེ་བ་ཁ་ན་མ་ཐོ་བ་མེད་པར་སྦྱོར་བ་རྗེས་སུ་དྲན་པའི་དད་པ་ནི། འདི་ལྟ་སྟེ། བདག་ལ་གནོད་པར་སྦྱོར་བ་དང༌།<line/>
འདོད་པའི་བདེ་བ་ལ་སྦྱོར་བ་སྤངས་ནས་ཚོགས་ལ་སྦྱོར་ཏེ། སྦྱོར་བ་དེ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །གཞན་ཡང་དག་པ་བཞི་སྟེ། བཞི་གང་ཞེ་ན། ཡོན་ཏན་<line/>
རྗེས་སུ་དྲན་པའི་དད་པ་དང༌། དངོས་པོ་ཕུན་སུམ་ཚོགས་པ་རྗེས་སུ་དྲན་པའི་དད་པ་དང༌། དད་པ་རྗེས་སུ་དྲན་པའི་དད་པ་དང༌། སྐྱེ་བོ་མང་པོ་ལ་ཕན་པར་བྱ་བ་རྗེས་སུ་དྲན་པའི་<line/>
</page>
<page index="69" id="45A">༄༅། །དད་པའོ། །དེ་ལ་ཡོན་ཏན་རྗེས་སུ་དྲན་པའི་དད་པ་ནི། གང་སངས་རྒྱས་ལ་མཆོད་པ་དང༌། རིམ་གྲོ་བྱེད་པ་ལ་བརྩོན་པའི་བྱང་ཆུབ་སེམས་དཔའ་<line/>
སངས་རྒྱས་ཀྱི་ཡོན་ཏན་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །དེ་ལ་དངོས་པོ་ཕུན་སུམ་ཚོགས་པ་རྗེས་སུ་དྲན་པའི་དད་པ་ནི། གང་སངས་རྒྱས་ལ་མཆོད་པ་དང༌། རིམ་<line/>
གྲོ་བྱེད་པ་ལ་བརྩོན་པའི་བྱང་ཆུབ་སེམས་དཔའ་ཉིད་མཆོད་པ་ཕུན་སུམ་ཚོགས་པ་མཐོང་བ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །དེ་ལ་དད་པ་རྗེས་སུ་དྲན་པའི་དད་<line/>
པ་ནི༑ གང་སངས་རྒྱས་ལ་མཆོད་ཅིང༌། རིམ་གྲོ་བྱེད་པ་ལ་བརྩོན་པའི་བྱང་ཆུབ་སེམས་དཔའ་ཉིད་རང་གི་སེམས་དང་བ་དང༌། གཞན་གྱི་སེམས་དང་བ་རྗེས་སུ་དྲན་པས་<line/>
ཐེག་པ་ཆེན་པོ་ལ་དད་པའོ། །དེ་ལ་སྐྱེ་བོ་མང་པོ་ལ་ཕན་པར་བྱ་བ་རྗེས་སུ་དྲན་པའི་དད་པ་ནི། གང་སངས་རྒྱས་ལ་མཆོད་པ་དང༌། རིམ་གྲོ་བྱེད་པ་ལ་བརྩོན་པའི་བྱང་ཆུབ་<line/>
སེམས་དཔའ་དེ་ཉིད་སངས་རྒྱས་ལ་མཆོད་པ་དང༌། རིམ་གྲོ་བྱེད་པ་དེ་ཉིད་ཀྱིས་སྐྱེ་བོ་མང་པོ་ལ་ཕན་པ་བྱེད་ལ། དེའང་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །གཞན་<line/>
ཡང་དད་པ་བཞི་སྟེ། བཞི་གང་ཞེ་ན། བླ་མའི་ཡོན་ཏན་ཕུན་སུམ་ཚོགས་པ་རྗེས་སུ་དྲན་པའི་དད་པ་དང༌། བདག་གི་ཡང་དག་པའི་ནན་ཏན་རྗེས་སུ་དྲན་པའི་དད་པ་དང༌།<line/>
</page>
<page index="70" id="45B">བྱས་པ་གཟོ་བ་རྗེས་སུ་དྲན་པའི་དད་པ་དང༌། བླ་མའི་འདོད་པ་སྒྲུབ་པ་རྗེས་སུ་དྲན་པའི་དད་པའོ། །དེ་ལ་བླ་མའི་ཡོན་ཏན་ཕུན་སུམ་ཚོགས་པ་རྗེས་སུ་དྲན་པའི་དད་པ་ནི། གང་<line/>
དགེ་བའི་བཤེས་གཉེན་ལ་བརྟེན་པ་ལ་བརྩོན་པའི་བྱང་ཆུབ་སེམས་དཔའ་དགེ་བའི་བཤེས་གཉེན་གྱི་ཕུན་སུམ་ཚོགས་པ་ཡོངས་སུ་རྫོགས་པར་མཐོང་བ་རྗེས་སུ་དྲན་པས་ཐེག་<line/>
པ་ཆེན་པོ་ལ་དད་པའོ། །དེ་ལ་བདག་གི་ཡང་དག་པའི་ནན་ཏན་རྗེས་སུ་དྲན་པའི་དད་པ་ནི། གང་དགེ་བའི་བཤེས་གཉེན་ལ་བརྟེན་པ་ལ་བརྩོན་པའི་བྱང་ཆུབ་སེམས་དཔའ་དེ་ཉིད་<line/>
དགེ་བའི་བཤེས་གཉེན་གྱི་གན་དུ་འགྲོ་ཞིང་ཆོས་མཉན་པའི་ཕྱིར་བསྙེན་བཀུར་བྱེད་ལ། ཇི་ལྟར་རྗེས་སུ་བསྟན་པ་བཞིན་དུ་སྒྲུབ་ཅིང་བདག་གིས་ཡང་དག་པའི་ནན་ཏན་རྗེས་<line/>
སུ་དྲན་པས་ཐེག་པ་ཆེན་པོ་ལ་དད་པའོ། །དེ་ལ་བྱས་པ་གཟོ་པ་རྗེས་སུ་དྲན་པའི་དད་པ་ནི། གང་དགེ་བའི་བཤེས་གཉེན་ལ་བརྟེན་པ་ལ་བརྩོན་པའི་བྱང་ཆུབ་སེམས་དཔའ་དེ་<line/>
ཉིད་དེ་ལས་མན་ངག་དང་ཡོན་ཏན་རྗེས་སུ་ཐོབ་ནས་བྱས་པ་གཟོ་བ་དེ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །དེ་ལ་བླ་མའི་འདོད་པ་སྒྲུབ་པ་རྗེས་སུ་དྲན་པའི་དད་པ་ནི།<line/>
གང་དགེ་བའི་བཤེས་གཉེན་ལ་བརྟེན་པ་ལ་བརྩོན་པའི་བྱང་ཆུབ་སེམས་དཔའ་དེ་ཉིད་མན་ངག་དེས་སྐྱེ་བོ་མང་པོ་ལ་ཕན་པར་བྱ་བ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ།།<line/>
</page>
<page index="71" id="46A">༄༅། །གཞན་ཡང་དད་པ་བཞི་སྟེ། བཞི་གང་ཞེ་ན། ལྡན་པའི་བསམ་པ་སྒྲུབ་པ་རྗེས་སུ་དྲན་པའི་དད་པ་དང༌། འབྲལ་བའི་བསམ་པ་སྒྲུབ་པ་རྗེས་སུ་དྲན་<line/>
པའི་དད་པ་དང༌། མི་འབྲལ་བའི་བསམ་པ་སྒྲུབ་པ་རྗེས་སུ་དྲན་པའི་དད་པ་དང༌། ཀུན་ནས་ཉོན་མོངས་པ་མེད་པའི་བསམ་པ་སྒྲུབ་པ་རྗེས་སུ་དྲན་པའི་དད་པའོ། །དེ་ལ་ལྡན་<line/>
པའི་བསམ་པ་སྒྲུབ་པ་རྗེས་སུ་དྲན་པའི་དད་པ་ནི། གང་བྱམས་པ་སྒོམ་པ་ལ་བརྩོན་པའི་བྱང་ཆུབ་སེམས་དཔའ་སེམས་ཅན་རྣམས་ལ་བདེ་བ་དང་ལྡན་པའི་བསམ་པས་<line/>
བདེ་བ་དང་ལྡན་པར་སྒྲུབ་པ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །དེ་ལ་འབྲལ་བའི་བསམ་པ་སྒྲུབ་པ་རྗེས་སུ་དྲན་པའི་དད་པ་ནི། གང་སྙིང་རྗེ་སྒོམ་པ་ལ་བརྩོན་<line/>
པའི་བྱང་ཆུབ་སེམས་དཔའ་སེམས་ཅན་རྣམས་ལ་སྡུག་བསྔལ་དང་འབྲལ་བའི་བསམ་པ་སྒྲུབ་པ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །དེ་ལ་མི་འབྲལ་བའི་<line/>
བསམ་པ་སྒྲུབ་པ་རྗེས་སུ་དྲན་པའི་དད་པ་ནི། གང་དགའ་བ་སྒོམ་པ་ལ་བརྩོན་པའི་བྱང་ཆུབ་སེམས་དཔའ་སེམས་ཅན་རྣམས་ལ་བདེ་བ་དང་མི་འབྲལ་བའི་བསམ་པ་སྒྲུབ་<line/>
པ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །དེ་ལ་ཀུན་ནས་ཉོན་མོངས་པ་མེད་པའི་བསམ་པ་སྒྲུབ་པ་རྗེས་སུ་དྲན་པའི་དད་པ་ནི། གང་བཏང་སྙོམས་སྒོམ་པ་ལ་བརྩོན་<line/>
</page>
<page index="72" id="46B">པའི་བྱང་ཆུབ་སེམས་དཔའ་སེམས་ཅན་རྣམས་ལ་ཀུན་ནས་ཉོན་མོངས་པ་མེད་པའི་བསམ་པ་སྒྲུབ་པ་རྗེས་སུ་དྲན་པས་ཐེག་པ་ཆེན་པོ་ལ་དད་པའོ། །རིགས་ཀྱི་བུ། དེ་ལྟར་བྱང་ཆུབ་<line/>
སེམས་དཔས་ཐེག་པ་ཆེན་པོ་ལ་དད་པའི་རྣམ་པ་རབ་ཏུ་དབྱེ་བ་ཚད་མེད་པ་འདི་ལྟ་བུ་དག་གིས་ཐེག་པ་ཆེན་པོ་ལ་དད་པའི་རྣམ་པ་རབ་ཏུ་དབྱེ་བ་ཚད་མེད་པ་ཤེས་པར་བྱའོ། །བསྐལ་པ་<line/>
བྱེ་བ་ཁྲག་ཁྲིག་བརྒྱར་ཡང་དེའི་མཐའ་བདེ་བར་ཤེས་པར་མི་འགྱུར་ཏེ། རིགས་ཀྱི་བུ། འདི་ནི། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་<line/>
རབ་ཏུ་དབྱེ་བར་རིག་པར་བྱའོ། །རབ་ཏུ་དབྱེ་བའི་ལེའུ་སྟེ། གསུམ་པའོ།། །།བྱང་ཆུབ་སེམས་དཔའ་དད་པ་ཐབས་ཆེན་གྱིས་གསོལ་པ། བཅོམ་ལྡན་<line/>
འདས༑ ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་ཕན་ཡོན་དུ་འཚལ་བར་བགྱི་བ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། བྱང་ཆུབ་<line/>
སེམས་དཔའ་རྣམས་ཀྱི་ཐེག་པ་ཆེན་པོའི་ཕྱིར་ཐེག་པ་ཆེན་པོ་ལ་དད་པའི་ཕན་ཡོན་ནི། ཚད་མེད་དེ། དེའི་ཕྱོགས་ཙམ་ཞིག་བསྟན་པར་བྱའོ། །རིགས་ཀྱི་བུ། བྱང་ཆུབ་སེམས་<line/>
དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། དགེ་བའི་རྩ་བ་ཐམས་ཅད་རྣམ་པར་འཕེལ་བར་བྱེད་པས་རྣམ་པར་འཕེལ་བ་དང་ལྡན་པའོ། །རིགས་ཀྱི་བུ། བྱང་ཆུབ་སེམས་<line/>
</page>
<page index="73" id="47A">༄༅། །དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། ཉན་ཐོས་དང་རང་སངས་རྒྱས་དང་སྐལ་བ་མཉམ་པ་དང༌། སྐལ་བ་མི་མཉམ་པར་སེམས་སྐྱེད་<line/>
པ་དག་ལས་བྱང་ཆུབ་ཀྱི་སེམས་སྐྱེད་པ་བསྲུང་བའི་ཕྱིར་ཀུན་སྲུང་བའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། བདག་གི་དོན་དང༌། གཞན་<line/>
གྱི་དོན་ཕུན་སུམ་ཚོགས་པ་དང་མཐུན་པའི་ཕྱིར་དོན་ཆེ་བའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། ཆོས་ཀྱི་དབྱིངས་ཟབ་མོ་བསྟན་པའི་<line/>
རྣམ་པ་ཐམས་ཅད་ལ་མོས་པ་དང་མཐུན་པའི་ཕྱིར་ཟབ་པའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། བྱང་ཆུབ་སེམས་དཔའི་མངོན་<line/>
པར་ཤེས་པ་ཆེན་པོ་མངོན་པར་སྒྲུབ་པ་དང་མཐུན་པའི་ཕྱིར་མཐུ་ཆེ་བའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སེམས་ཅན་ཚད་<line/>
མེད་པ་ཡོངས་སུ་སྨིན་པར་བྱེད་པ་དང་མཐུན་པའི་ཕྱིར་གཟི་བརྗིད་ཆེ་བའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སངས་རྒྱས་ཀྱི་<line/>
ཞིང་ཡོངས་སུ་དག་པར་བྱ་བ་དང༌། སངས་རྒྱས་ཀྱི་ཆོས་ཐམས་ཅད་སྒྲུབ་པ་དང་མཐུན་པའི་ཕྱིར་རིང་དུ་འགྲོ་བའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་<line/>
</page>
<page index="74" id="47B">ཆེན་པོ་ལ་དད་པ་ནི། བདུད་ཀྱི་ལས་དང༌། མུ་སྟེགས་ཅན་ཐམས་ཅད་ཀྱིས་ཐེག་པ་ཆེན་པོ་ལ་མོས་པ་མི་སྒུལ་བའི་ཕྱིར་མི་གཡོ་བའོ། །རིགས་ཀྱི་བུ། བྱང་ཆུབ་སེམས་དཔའ་<line/>
རྣམས་ཀྱི་ཐེག་པ་ཆེན་པོ་ལ་དད་པ་ནི། མང་དུ་ཐོས་པ་ལ་བརྟེན་ནས་སེམས་ཅན་ཐམས་ཅད་ཀྱི་ཐེ་ཚོམ་གཅོད་པ་དང་མཐུན་པའི་ཕྱིར་ནུས་པའོ། །རིགས་ཀྱི་བུ། བྱང་ཆུབ་སེམས་<line/>
དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། བྱང་ཆུབ་སེམས་དཔའི་ཡང་དག་པའི་ནན་ཏན་ཕུན་སུམ་ཚོགས་པ་ཐམས་ཅད་དང་མཐུན་པའི་ཕྱིར་སྒྲུབ་པར་བྱེད་པའོ། །རིགས་ཀྱི་<line/>
བུ༑ བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། བདག་དང༌། གཞན་དང༌། རྣལ་འབྱོར་ཆེན་པོ་ཐོབ་པ་དང༌། ལུས་དང༌། ངག་དང༌། ཡིད་ཀྱི་ལས་འདུལ་<line/>
བ་དང་མཐུན་པའི་ཕྱིར་རྗེས་སུ་འཛིན་པའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སེམས་ཅན་ཐམས་ཅད་ཀྱི་བསམ་པ་ཡོངས་སུ་སྐོང་<line/>
བ་དང་མཐུན་པའི་ཕྱིར་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་བསྐང་བ་དང་མཐུན་པའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སེམས་<line/>
ཅན་ཐམས་ཅད་ཕན་ཚུན་ལུས་དང་ངག་གི་གནོད་པ་མེད་པ་ཡང་དག་པར་འཛིན་དུ་གཞུག་པ་དང་མཐུན་པའི་ཕྱིར་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་བསྐང་བ་དང་མཐུན་པའོ།<line/>
</page>
<page index="75" id="48A">༄༅། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སེམས་ཅན་ལོག་པར་ཞུགས་པ་དང༌། འཁོར་བའི་སྡུག་བསྔལ་<line/>
དང༌། དཀའ་བ་སྤྱོད་པ་ཐམས་ཅད་དང་དུ་བླང་བ་དང་མཐུན་པའི་ཕྱིར་བཟོད་པའི་ཕ་རོལ་ཏུ་ཕྱིན་པ་ཡོངས་སུ་བསྐང་བ་དང་མཐུན་པའོ། །རིགས་ཀྱི་བུ། བྱང་ཆུབ་སེམས་<line/>
དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། བསྐལ་པ་མཐའ་ཡས་པར་ཆོས་དཀར་པོ་རྣམ་པར་སྤེལ་བར་རྩོལ་བ་ལ་ཡོངས་སུ་མི་སྐྱོ་བ་དང་མཐུན་པའི་ཕྱིར་བརྩོན་<line/>
འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་བསྐང་བ་དང་མཐུན་པའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སེམས་ཅན་ཐམས་ཅད་<line/>
ཀྱི་དོན་སྒྲུབ་པའི་ཏིང་ངེ་འཛིན་མངོན་པར་སྒྲུབ་པ་དང་མཐུན་པའི་ཕྱིར་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་བསྐང་བ་དང་མཐུན་པའོ། །རིགས་ཀྱི་བུ། བྱང་ཆུབ་<line/>
སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། འཇིག་རྟེན་ལས་འདས་པ་དེའི་བླ་མའི་ཡེ་ཤེས་བླ་ན་མེད་པ་ལ་གནས་ནས་སངས་རྒྱས་ཀྱི་ཆོས་སྒྲུབ་པ་དང་མཐུན་པའི་<line/>
ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་བསྐང་བ་དང་མཐུན་པའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སེམས་ཅན་གྱི་ཚོགས་<line/>
</page>
<page index="76" id="48B">མཐའ་ཡས་པ་ཐེག་པ་གསུམ་གྱིས་ངེས་པར་འབྱུང་བའི་ཡང་དག་པར་བསྟན་པ་དང་མཐུན་པའི་ཕྱིར་ཚོགས་ཡོངས་སུ་སྡུད་པ་དང་མཐུན་པའོ། །རིགས་ཀྱི་བུ། བྱང་ཆུབ་སེམས་<line/>
དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། བསོད་ནམས་ཚད་མེད་པ་སྐྱེད་ཅིང༌། སངས་རྒྱས་ཀྱི་ཞིང་རྨད་དུ་བྱུང་བའི་བསོད་ནམས་ཡོངས་སུ་གཟུང་བ་དང་མཐུན་པའི་ཕྱིར་དེ་བཞིན་<line/>
གཤེགས་པ་ལ་མཆོད་པ་དང༌། རིམ་གྲོ་བྱ་བ་ཆེན་པོ་དང་མཐུན་པའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སངས་རྒྱས་དང༌། བྱང་<line/>
ཆུབ་སེམས་དཔའ་དང༌། དགེ་བའི་བཤེས་གཉེན་ཡོངས་སུ་གཟུང་བ་དང་མཐུན་པའི་ཕྱིར་ཤིན་ཏུ་ཡོངས་སུ་གཟུང་བ་དང་མཐུན་པའོ། །རིགས་ཀྱི་བུ། བྱང་ཆུབ་སེམས་<line/>
དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སེམས་ཅན་དཔག་ཏུ་མེད་པ་ལ་ལྡན་པ་དང༌། འབྲལ་བ་དང༌། ཀུན་ནས་ཉོན་མོངས་པ་མེད་པའི་བསམ་པ་སྒྲུབ་པ་དང་མཐུན་པའི་<line/>
ཕྱིར་སྙིང་བརྩེ་བས་ནོན་པའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། བྱང་ཆུབ་སེམས་དཔའི་འཁྲུལ་པའི་ཉེས་བྱས་ཀུན་ཏུ་སྤྱོད་པ་ཐམས་<line/>
ཅད་ལ་མཛེས་པ་ཉེ་བར་གནས་པ་དང་མཐུན་པའི་ཕྱིར་ཤིན་ཏུ་སྤེད་པའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སེམས་ཅན་ལོག་པར་<line/>
</page>
<page index="77" id="49A">༄༅། །ཞུགས་པ་དང༌། འཁོར་བའི་སྡུག་བསྔལ་བ་དང༌། དཀའ་བ་སྤྱོད་པ་ཐམས་ཅད་ལ་སྒྱིད་ལུག་པ་མེད་པ་དང་མཐུན་པའི་ཕྱིར་བརྟན་པའོ། །<line/>
རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། ཉིན་མཚན་དུ་དགེ་བའི་ཕྱོགས་ཆེན་པོ་ལ་མངོན་པར་བརྩོན་པར་བྱས་པས་ཡོངས་སུ་མི་སྐྱོ་<line/>
བ་དང་མཐུན་པའི་ཕྱིར་སྦྱོར་བ་ལེགས་པར་གོམས་པར་བྱས་པའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། རིག་པའི་གནས་<line/>
ལྔ་བྱང་བ་དང་མཐུན་པའི་ཕྱིར་ལེགས་པར་བྱང་བའོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། དུས་ཐམས་ཅད་དུ་བཞིན་འཛུམ་<line/>
ཞིང་གསོང་བོར་སྨྲ་བ་དང་མཐུན་པའི་ཕྱིར་མཐུན་པའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། གནོད་པ་དང༌། མ་དད་པ་དང༌། དངང་པ་དང༌།<line/>
ཐེ་ཚོམ་དང༌། རྙོག་པའི་དྲི་མ་དང་བྲལ་བའི་ཕྱིར་རིན་པོ་ཆེ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། རྒྱ་ཆེ་བ་དང༌། ཁ་ན་མ་ཐོ་བ་<line/>
མེད་པ་དང༌། དགའ་བ་དང༌། མཆོག་ཏུ་དགའ་བས་ལུས་དང་སེམས་སིམ་པར་བྱེད་པའི་ཕྱིར་ཟླ་བ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་<line/>
</page>
<page index="78" id="49B">དད་པ་ནི། རྣམ་པ་ཐམས་ཅད་དུ་སངས་རྒྱས་ཀྱི་ཆོས་ཐམས་ཅད་ལ་ཁྱབ་པའི་ཕྱིར་ནམ་མཁའ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་<line/>
ནི༑ བསོད་ནམས་དང༌། ཡེ་ཤེས་ཚད་མེད་པ་ཡོངས་སུ་གཟུང་བའི་ཕྱིར་རིན་པོ་ཆེ་སྣ་ཚོགས་ཀྱིས་གང་བའི་གྲུ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་<line/>
པོ་ལ་དད་པ་ནི། སེམས་ཅན་ཐམས་ཅད་ཀྱི་བདེ་བའི་གནས་ཡིན་པས་རྩི་ཆེན་པོ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། ངན་སོང་<line/>
དང་ངན་འགྲོ་ཐམས་ཅད་ལས་འདའ་བར་བྱེད་པའི་ཕྱིར་ཟམ་པ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སངས་རྒྱས་ཀྱི་ཆོས་ཐམས་ཅད་<line/>
དང༌། སེམས་ཅན་ཐམས་ཅད་ཀྱི་དགེ་བའི་རྩ་བའི་ལོ་རྟོག་སྐྱེ་བའི་རྩ་བ་བྱེད་པའི་ཕྱིར་ས་བོན་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། ཉོན་<line/>
མོངས་པ་དང༌། ཉེ་བའི་ཉོན་མོངས་པའི་དགྲའི་མཚོན་ཆ་ཐམས་ཅད་ཀྱིས་གནོད་པར་མི་འགྱུར་བར་སྲུང་བའི་ཕྱིར་གོ་ཆ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་<line/>
ཐེག་པ་ཆེན་པོ་ལ་དད་པ་ནི། འཇིག་རྟེན་དང༌། འཇིག་རྟེན་ལས་འདས་པའི་དགེ་བའི་རྩ་བ་རིན་པོ་ཆེ་ཕུན་སུམ་ཚོགས་པ་ཐམས་ཅད་གསོག་ཅིང་སྡུད་དེ་རྣམ་པར་གནས་པར་<line/>
</page>
<page index="79" id="50A">༄༅། །བྱེད་པའི་ཕྱིར་གཏེར་ཆེན་པོ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། དེ་ལས་གཞན་དུ་དད་པ་ཐམས་<line/>
ཅད་ཟིལ་གྱིས་གནོན་པའི་དབང་རྙེད་པའི་ཕྱིར་རྒྱལ་པོ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། ཡུན་རིང་པོ་ནས་རྗེས་སུ་འབྲང་བའི་<line/>
ངན་སོང་དང༌། གནོད་སེམས་དང༌། སྡིག་པ་མི་དགེ་བའི་ལས་དང༌། ཉོན་མོངས་པའི་དུག་གི་གཉེན་པོར་གྱུར་པའི་ཕྱིར་སྨན་ནད་མེད་བྱེད་ལྟ་བུར་བལྟའོ། །བྱང་ཆུབ་<line/>
སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། དགེ་བའི་རྩ་བ་གཅོད་པ་ལ་དད་པའི་མཚོན་ཆའི་གཉེན་པོར་གྱུར་པའི་ཕྱིར་རྡོ་རྗེ་ལྟ་བུར་བལྟའོ། །བྱང་ཆུབ་སེམས་<line/>
དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སྨྲེ་སྔགས་འདོན་པ་དང༌། སྡུག་བསྔལ་བ་དང༌། ཡིད་མི་བདེ་བ་དང༌། འཁྲུག་པ་དང༌། གདུང་བར་བྱེད་པ་དང༌། མྱ་ངན་<line/>
གྱི་མེའི་གཉེན་པོར་གྱུར་པའི་ཕྱིར་ཆུ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། མི་འདོད་པ་ཐམས་ཅད་དང་ཕྲད་པར་བྱེད་པའི་ཉོན་<line/>
མོངས་པའི་དགྲའི་གཉེན་པོར་གྱུར་པའི་ཕྱིར་ལག་ཆ་བཟང་པོ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། རྟག་པར་རྒྱུན་དུ་དཀར་པོའི་ཕྱོགས་<line/>
</page>
<page index="80" id="50B">ཀྱི་ཆོས་རྣམ་པར་འཕེལ་བའི་ཕྱིར་ཟླ་བ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སེམས་ཅན་ཚད་མེད་པ་ལ་ཡེ་ཤེས་ཚད་མེད་པས་སྣང་བར་<line/>
བྱ་བ་དང་མཐུན་པའི་ཕྱིར་ཉི་མ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། དམ་པའི་ཆོས་ཀྱི་ཆར་ཚད་མེད་པ་འབེབས་པ་དང་མཐུན་པའི་ཕྱིར་<line/>
སྤྲིན་ཆེན་པོ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། གཞན་མུ་སྟེགས་ཅན་དང༌། ཕས་ཀྱི་རྒོལ་བ་ཐམས་ཅད་གཞོམ་པ་དང་མཐུན་པའི་<line/>
ཕྱིར་ལྕེ་འབབ་པ་ལྟ་བུར་བལྟའོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ནི། སེམས་ཅན་ཐམས་ཅད་ཀྱིས་གྲིབ་པ་ཐམས་ཅད་འཇོམས་པར་བྱེད་པ་དང་<line/>
མཐུན་པའི་ཕྱིར་ལོ་ལེགས་པ་ལྟ་བུར་བལྟའོ། །རིགས་ཀྱི་བུ། ངས་མངོན་པར་ཤེས་ཏེ། འདས་པའི་དུས་ན་ཡང་དག་པར་རྫོགས་པའི་སངས་རྒྱས་འོད་སྲུང་གི་ཚེ་རྒྱལ་པོའི་<line/>
ཁབ་འདི་ཉིད་དུ་བུད་མེད་གྲོང་པའི་ཐ་ཆད་ཕྱག་དར་བྱེད་པ་ངན་འགྲོ་བ་ཞིག་བྱུང་སྟེ། དེས་ཁྱིམ་བདག་ཆེ་གོ་མོ་ཞེས་བྱ་བ་ཞིག་ཁྱིམ་དུ་སངས་རྒྱས་ལ་སོགས་པ་དགེ་སློང་གི་དགེ་<line/>
འདུན་སྤྱན་འདྲེན་ཅེས་ཐོས་ནས་དེས་བཀྲེས་པ་དང་སྐོམ་པས་ཉེན་པས་ཁྱིམ་བདག་དེའི་ཁྱིམ་ག་ལ་བ་དེར་སོང་བ་དང༌། དེར་འཁོར་གྱི་ཁམས་ན་སངས་རྒྱས་ལ་སོགས་པ་དགེ་སློང་<line/>
</page>
<page index="81" id="51A">༄༅། །གི་དགེ་འདུན་རབ་ཏུ་ཞི་བའི་སྤྱོད་ལམ་དུ་གནས་པ་དང་བཤོས་འབྲིམ་པ་མཐོང་ངོ༌། །བུད་མེད་དེས་སྤྱོད་ལམ་ཕུན་སུམ་ཚོགས་པ་དེ་དང༌།<line/>
ཚོགས་ཀྱིས་བསྐོར་བ་མཛེས་པ་དེའང་མཐོང་ནས་ཀྱེ་མའོ། །བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་འོད་སྲུང་རབ་ཏུ་ཞི་བའི་སྤྱོད་ལམ་དང༌། ཞབས་<line/>
འབྲིང་བ་མཛེས་པས་མཛེས་སོ། །ཞེས་དད་པའི་སེམས་གཅིག་བསྐྱེད་ནས་དེ་འཆི་བའི་དུས་བྱས་སོ། །དེ་རྒྱུ་དེ་ཉིད་ཀྱིས་སུམ་ཅུ་རྩ་གསུམ་གྱི་ལྷའི་ནང་དུ་སྐྱེས་པ་ནས་རྒྱུ་<line/>
དེ་ཉིད་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་གྱུར་པའི་བར་དུའོ། །རིགས་ཀྱི་བུ། ངས་མངོན་པར་ཤེས་ཏེ། འདས་པའི་དུས་ན་ཡང་དག་<line/>
པར་རྫོགས་པའི་སངས་རྒྱས་རྣམ་པར་གཟིགས་ཀྱི་ཚེ་རྒྱལ་པོའི་ཁབ་འདི་ཉིད་དུ་ཟས་འདོད་ཅེས་བྱ་བའི་བྲམ་ཟེ་ཞིག་བྱུང་ངོ༌། །ཟས་འདོད་དེ་སངས་རྒྱས་དང༌། ཆོས་དང་།<line/>
དགེ་འདུན་དཀོན་མཆོག་ལ་རང་བཞིན་གྱིས་མ་དད་ན། བསྙེན་བཀུར་ལྟ་ག་ལ་ཞིག་བྱེད། དེའི་ཚེ་བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་རྣམ་པར་<line/>
གཟིགས་རྒྱལ་པོའི་ཁབ་ཏུ་བསོད་སྙོམས་ཀྱི་ཕྱིར་གཤེགས་པ་དང༌། བྲམ་ཟེ་དེའང་དོན་ཞིག་གཉེར་ཞིང་རྒྱལ་པོའི་ཁབ་ནས་བྱུང་ངོ༌། །དེ་བྱུང་བ་དང་བཅོམ་ལྡན་འདས་<line/>
</page>
<page index="82" id="51B">རྣམ་པར་གཟིགས་དེ་བཞིན་གཤེགས་པ་དེ་ཁོ་བོས་མངོན་སུམ་དུ་མཐོང་ངོ༌། །མཐོང་ནས་ཀྱང་དེས་གཟུགས་མཛེས་པ་ལ་དམིགས་ཏེ། ཀྱེ་མའོ་བཅོམ་ལྡན་འདས་རྣམ་པར་གཟིགས་<line/>
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཚན་དང་དཔེ་བྱད་བཟང་པོ་རྣམས་ཀྱིས་སྐུ་ལེགས་པར་བརྒྱན་ཏོ། །ཞེས་དད་པའི་སེམས་གཅིག་རྙེད་<line/>
ནས་དེ་འཆི་བའི་དུས་བྱས་སོ། །དེ་རྒྱུ་དེས་རབ་མཚེ་མའི་ལྷའི་ནང་དུ་སྐྱེས་པ་ནས་རྒྱུ་དེ་ཉིད་ཀྱིས་རིམ་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་གྱུར་པའི་བར་<line/>
དུའོ༑ ༑རིགས་ཀྱི་བུ། ངས་མངོན་པར་ཤེས་ཏེ། འདས་པའི་དུས་ན་ཡང་དག་པར་རྫོགས་པའི་སངས་རྒྱས་འོད་སྲུང་གི་ཚེ་རྒྱལ་པོའི་ཁབ་འདི་ཉིད་དུ་གཞན་མུ་སྟེགས་ཅན་ལྔ་བརྒྱ་<line/>
ཞིག་བྱུང་སྟེ། དེ་དག་སྐབས་བཙལ་བའི་བསམ་པས་ཡང་དག་པར་རྫོགས་པའི་སངས་རྒྱས་འོད་སྲུང་ག་ལ་བ་དེར་དོང་ངོ༌། །དེའི་ཆེ་བཅོམ་ལྡན་འདས་ཡང་དག་པར་རྫོགས་<line/>
པའི་སངས་རྒྱས་འོད་སྲུང་འཁོར་བརྒྱ་ཕྲག་དུ་མས་བསྐོར་ཏེ་མདུན་གྱིས་བྱས་ནས་ཆོས་སྟོན་ཅིང་བཞུགས་སོ། །དེ་ན་མུ་སྟེགས་ཅན་ལྔ་བརྒྱ་ཙམ་པོ་དེ་དག་གིས་ཀྱེ་མའོ། །ཡང་དག་<line/>
པར་རྫོགས་པའི་སངས་རྒྱས་འོད་སྲུང་ནི། སྙན་པ་གསུང་བའོ། །ཞེས་དད་པའི་སེམས་གཅིག་རྙེད་ནས་དེ་དག་འཆི་བའི་དུས་བྱས་སོ། །དེ་དག་རྒྱུ་དེས་དགའ་ལྡན་གྱི་ལྷའི་རིས་སུ་<line/>
</page>
<page index="83" id="52A">༄༅། །སྐྱེས་པ་ནས་རྒྱུ་དེ་ཉིད་ཀྱིས་རིམ་གྱིས་ངའི་བསྟན་པ་ལ་རབ་ཏུ་བྱུང་སྟེ་ཟག་པ་ཟད་པ་རྗེས་སུ་ཐོབ་པའི་བར་དུའོ། །རིགས་ཀྱི་བུ། གནས་མངོན་<line/>
པར་ཤེས་ཏེ། གང་གི་ཕྱིར་དེ་བཞིན་གཤེགས་པས་འོད་ཟེར་གང་གིས་སེམས་ཅན་དམྱལ་བར་སྐྱེས་པའི་སེམས་ཅན་རྣམས་སེམས་ཅན་དམྱལ་བ་ནས་འབྱུང་བར་འགྱུར་<line/>
བའི་འོད་ཟེར་བཀྱེ་བས་དེས་སེམས་ཅན་དམྱལ་བར་སྐྱེས་པའི་སེམས་ཅན་རྣམས་ལ་རེག་ནས་སེམས་ཅན་དམྱལ་བའི་གནོད་པའི་སྡུག་བསྔལ་ཐམས་ཅད་རྒྱུན་ཆད་དེ་<line/>
བདེ་བ་དང་ལྡན་པར་གྱུར་ནས་དེ་དག་འདི་སྙམ་དུ། གང་གིས་བདག་ཅག་གི་སེམས་ཅན་དམྱལ་བའི་གནོད་པའི་སྡུག་བསྔལ་ཐམས་ཅད་རྒྱུན་ཆད་ནས་བདེ་བ་དང་<line/>
ལྡན་པར་གྱུར་པ་འདི་སུའི་མཐུ་སྙམ་པ་དང༌། དེ་བཞིན་གཤེགས་པས་བྱིན་གྱིས་བརླབས་ནས་དེ་དག་གིས་དེ་བཞིན་གཤེགས་པའི་སྐུ་མཐོང་ངོ༌། །མཐོང་ནས་ཀྱེ་མའོ་<line/>
གང་གིས་བདག་ཅག་གི་སེམས་ཅན་དམྱལ་བའི་གནོད་པའི་སྡུག་བསྔལ་ཐམས་ཅད་རྒྱུན་བཅད་ནས་བདེ་བ་དང་ལྡན་པར་གྱུར་པ་དེའི་མཐུ་འདི་ནི། མཐུ་ཆེ་བའོ་<line/>
སྙམ་སྟེ༑ དད་པའི་སེམས་ཅན་གཅིག་རྙེད་ནས་དེ་དག་འཆི་བའི་དུས་བྱས་ཏེ་ཤི་འཕོས་ནས་རྒྱུ་དེ་ཉིད་ཀྱིས་མཚུངས་པར་དེ་དག་ལྷར་སྐྱེས་པ་ནས་རིམ་གྱིས་རྒྱུ་དེ་ཉིད་ཀྱིས་<line/>
</page>
<page index="84" id="52B">ངའི་བསྟན་པ་ལ་དད་པ་རྙེད་དེ། ལ་ལ་ནི། ཉན་ཐོས་ཀྱི་ཐེག་པས། ལ་ལ་ནི། རང་སངས་རྒྱས་ཀྱི་ཐེག་པས་ཡོངས་སུ་མྱ་ངན་ལས་འདས་སོ། །ལ་ལ་ནི། ཐེག་པ་ཆེན་<line/>
པོས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་གྱུར་ཏོ། །རིགས་ཀྱི་བུ། རྣམ་གྲངས་འདིས་ངས་མངོན་པར་ཤེས་ཏེ། བགྲང་བ་ལས་འདས་པའི་སེམས་<line/>
ཅན་དག་གང་གི་ཕྱིར་དེ་བཞིན་གཤེགས་པའི་ཐེག་པ་ཆེན་པོ་ལ་དད་པ་སྲབ་ཅིང་ཆུང་བའི་སེམས་གཅིག་གིས་ཀྱང་ཁ་ཅིག་ནི། ངན་སོང་ལས་ལོག་པར་གྱུར། ཁ་ཅིག་<line/>
ནི༑ ཀུན་ནས་ཉོན་མོངས་པར་གྱུར་པའི་ལུས་ལས་ལོག་པར་གྱུར་ཏོ། །ལོག་ནས་ཀྱང་འཇིག་རྟེན་པའི་ཕུན་སུམ་ཚོགས་པ་རྗེས་སུ་ཐོབ་བོ། །ཐེག་པ་ཆེན་པོ་ལ་དད་པའི་<line/>
སེམས་སྲབ་ཅིང་ཆུང་བ་དེས་འཇིག་རྟེན་ལས་འདས་པའི་ཕུན་སུམ་ཚོགས་པའི་རྣམ་པ་ཐམས་ཅད་ཀྱང་རྗེས་སུ་ཐོབ་བོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་<line/>
ཐེག་པ་ཆེན་པོ་ལ་དད་པ་སྲབ་ཅིང་ཆུང་བ་གཅིག་གི་ཕན་ཡོན་ཡང་དེ་ལྟར་ཚད་མེད་ན། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་རྒྱུན་དུ་འབྱུང་ཞིང་ཆུ་བོ་<line/>
ལྟར་འབབ་པའི་ཕན་ཡོན་ལྟ་སྨོས་ཀྱང་ཅི་དགོས་ཏེ། བསྐལ་བ་བྱེ་བ་ཁྲག་ཁྲིག་བརྒྱ་སྟོང་དུའང་བརྗོད་པར་སླ་བ་མ་ཡིན་ནོ། །དེ་སྐད་ཅེས་བཀའ་སྩལ་པ་དང༌། བྱང་ཆུབ་<line/>
</page>
<page index="85" id="53A">༄༅། །སེམས་དཔའ་དད་པ་ཐབས་ཆེན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱིས་ལས་དང་པོ་པའི་བྱང་ཆུབ་སེམས་<line/>
དཔའ་མོས་བས་སྤྱོད་པ་ལ་ཞུགས་པ་རྣམས་ལ་ཐེག་པ་ཆེན་པོ་ལ་དད་པའི་མཚན་ཉིད་ཕུན་སུམ་ཚོགས་པ་བསྟན་པ་དང༌། སྐྱེ་བ་ཕུན་སུམ་ཚོགས་པ་བསྟན་པ་དང༌། རབ་<line/>
ཏུ་དབྱེ་བ་ཕུན་སུམ་ཚོགས་པ་བསྟན་པ་དང༌། ཕན་ཡོན་ཕུན་སུམ་ཚོགས་པ་བསྟན་པ་ནི། ངོ་མཚར་ཏོ། །བཅོམ་ལྡན་འདས། རྗེས་སུ་དཔག་པ་དང༌། རྗེས་སུ་<line/>
འཇུག་པ་འདིས་བྱང་ཆུབ་སེམས་དཔའ་གཞན་དག་གི་ཡོན་ཏན་ཕུན་སུམ་ཚོགས་པ་ཁྱད་པར་དུ་འཕགས་པ་ཚད་མ་མཆིས་པ་དག་ཀྱང་བརྗོད་པར་འགྱུར་རོ། །ཆོས་ཀྱི་རྣམ་<line/>
གྲངས་འདི་བཤད་པ་ན་ལས་དང་པོ་པའི་བྱང་ཆུབ་སེམས་དཔའ་ལྔ་སྟོང་བྱང་ཆུབ་སེམས་དཔའི་ཆོས་མངོན་པར་རྟོགས་པའི་རྗེས་སུ་མཐུན་པའི་བཟོད་པ་ཆེན་པོ་སྐྱེས་སོ། །<line/>
འཁོར་དེར་འདུས་པ་ལས་དང་པོ་པའི་བྱང་ཆུབ་སེམས་དཔའི་ལྷག་མ་རྣམས་ཀྱང་མོས་པ་ལས་མི་གཡོ་བའི་ཚུལ་གྱིས་མོས་པ་ཀླུང་དུ་བྱེད་པའི་བཟོད་པ་སྐྱེས་སོ། །དེ་ནས་<line/>
བཅོམ་ལྡན་འདས་ལ་བྱང་ཆུབ་སེམས་དཔའ་དད་པ་ཐབས་ཆེན་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས། བྱང་ཆུབ་སེམས་དཔའ་གང་ལ་ལ་དག་ཆོས་ཀྱི་རྣམ་<line/>
</page>
<page index="86" id="53B">གྲངས་འདི་ལ་མོས་པ་སྔོན་དུ་བཏང་སྟེ་སྦྱོར་བར་བགྱིད་པ་ནི། རིང་པོ་མི་ཐོགས་པར་དེ་དག་དེ་བཞིན་གཤེགས་པ་རྣམས་ཀྱི་ཞལ་ཟས་དང༌། བཏུང་བ་དང༌། བཞོན་པ་དང༌། ན་<line/>
བཟའ་དང༌། རྒྱན་དང༌། སྣོད་སྤྱད་དང༌། འཚོག་ཆས་དང༌། ཡོ་བྱད་དང༌། སྤོས་དང༌། ཕྲེང་བ་དང༌། བྱུག་པ་དང༌། གླུ་དང༌། གར་དང༌། རོལ་མོའི་དབྱངས་སྒྲ་དང༌། མར་<line/>
མེ་དང༌། བུད་མེད་དང༌། སྐྱེས་པ་དང༌། ཀུན་སྤྱོད་པའི་ཡོ་བྱད་ཐོབ་པར་འགྱུར་རོ། །དེ་ནས་བྱང་ཆུབ་སེམས་དཔའ་དད་པའི་སྣོད་ཡོངས་སུ་ཚོལ་བས་བྱང་ཆུབ་སེམས་དཔའ་དད་<line/>
པ་ཐབས་ཆེན་ལ་འདི་སྐད་ཅེས་སྨྲས་སོ། །རིགས་ཀྱི་བུ། དེ་བཞིན་གཤེགས་པ་རྣམས་ཀྱི་ཞལ་ཟས་དང༌། བཏུང་བ་དང༌། བཞོན་པ་དང༌། ན་བཟའ་དང༌། རྒྱན་དང༌། སྣོད་སྤྱད་<line/>
དང༌། འཚོག་ཆས་དང༌། ཡོ་བྱད་གང་ཡིན། སྤོས་དང༌། ཕྲེང་བ་དང༌། བྱུག་པ་དང༌། གླུ་དང༌། གར་དང༌། རོལ་མོའི་དབྱངས་སྒྲ་དང༌། མར་མེ་དང༌། བུད་མེད་དང༌།<line/>
སྐྱེས་པ་དང༌། ཀུན་སྤྱོད་པའི་ཡོ་བྱད་གང་ཡིན། བྱང་ཆུབ་སེམས་དཔའ་དད་པ་ཐབས་ཆེན་གྱིས་སྨྲས་པ། རིགས་ཀྱི་བུ། སྒྲིབ་པ་ཐམས་ཅད་རྣམ་པར་དག་པའི་བསམ་གཏན་གྱི་<line/>
དགའ་བ་ནི། དེ་བཞིན་གཤེགས་པ་རྣམས་ཀྱི་ཞལ་ཟས་སོ། །སྒྲིབ་པ་ཐམས་ཅད་རྣམ་པར་དག་པའི་དམ་པའི་ཆོས་ཀྱི་ཁུ་བ་ནི། དེ་བཞིན་གཤེགས་པ་རྣམས་ཀྱི་བཏུང་བའོ། །སྒྲིབ་<line/>
</page>
<page index="87" id="54A">༄༅། །པ་ཐམས་ཅད་རྣམ་པར་དག་པའི་ཞི་གནས་དང༌། ལྷག་མཐོང་ནི། དེ་བཞིན་གཤེགས་པ་རྣམས་ཀྱི་བཞོན་པའོ། །སྒྲིབ་པ་ཐམས་ཅད་རྣམ་<line/>
པར་དག་པའི་ངོ་ཚ་ཤེས་པ་དང༌། ཁྲེལ་ཡོད་པ་ནི། དེ་བཞིན་གཤེགས་པ་རྣམས་ཀྱི་ན་བཟའོ། །སྒྲིབ་པ་ཐམས་ཅད་རྣམ་པར་དག་པའི་རྒྱན་དང་བཅས་པའི་ཚུལ་ཁྲིམས་<line/>
རྣམ་པར་དག་པ་ནི། དེ་བཞིན་གཤེགས་པ་རྣམས་ཀྱི་རྒྱན་ནོ། །སྒྲིབ་པ་ཐམས་ཅད་རྣམ་པར་དག་པའི་མང་དུ་ཐོས་པ་ནི། དེ་བཞིན་གཤེགས་པ་རྣམས་ཀྱི་སྣོད་སྤྱད་དང༌།<line/>
འཚོག་ཆས་དང༌། ཡོ་བྱད་དོ། །སྒྲིབ་པ་ཐམས་ཅད་རྣམ་པར་དག་པའི་བསམ་གཏན་དང༌། རྣམ་པར་ཐར་པ་དང༌། ཏིང་ངེ་འཛིན་དང༌། སྙོམས་པར་འཇུག་པ་<line/>
རྣམས་ནི། དེ་བཞིན་གཤེགས་པ་རྣམས་ཀྱི་སྤོས་དང༌། ཕྲེང་བ་དང༌། བྱུག་པའོ། །སྒྲིབ་པ་ཐམས་ཅད་རྣམ་པར་དག་པའི་ཆོས་ཀྱི་རྫོགས་པར་ལོངས་སྤྱོད་པ་འབྲེལ་<line/>
པའི་གཏམ་རྣམ་པར་གདོན་མི་ཟ་བ་ནི། དེ་བཞིན་གཤེགས་པ་རྣམས་ཀྱི་གླུ་དང༌། གར་དང༌། རོལ་མོའི་དབྱངས་སྒྲའོ། །སྒྲིབ་པ་ཐམས་ཅད་རྣམ་པར་དག་པའི་གཟུངས་<line/>
ཀྱི་སྒོ་རྣམས་ནི། དེ་བཞིན་གཤེགས་པ་རྣམས་ཀྱི་མར་མེའོ། །སྒྲིབ་པ་ཐམས་ཅད་རྣམ་པར་དག་པའི་ཏིང་ངེ་འཛིན་གྱི་སྒོ་དང༌། རྣམ་པར་ཐར་པའི་སྒོ་རྣམས་ནི་།དེ་བཞིན་<line/>
</page>
<page index="88" id="54B">གཤེགས་པ་རྣམས་ཀྱི་བུད་མེད་དང༌། སྐྱེས་པ་དང༌། ཀུན་སྤྱོད་པའི་ཡོ་བྱད་དོ། །རིགས་ཀྱི་བུ། དེ་ལྟར་ཆོས་ཀྱི་རྣམ་གྲངས་འདི་ལ་མོས་པ་སྔོན་དུ་བཏང་སྟེ་སྦྱོར་བར་བྱེད་པ་<line/>
དེ་ནི། དེ་བཞིན་གཤེགས་པ་རྣམས་ཀྱི་ཡོ་བྱད་བཅུ་པོ་འདི་དག་རིང་པོ་མི་ཐོགས་པར་ཀུན་རྫོབ་དང༌། དོན་དམ་པར་ཡང་ཐོབ་པར་འགྱུར་ན། གང་དག་འདི་ལ་དེ་བཞིན་ཉིད་དུ་<line/>
སྦྱོར་བར་བྱེད་པ་ལྟ་སྨོས་ཀྱང་ཅི་དགོས་ཏེ། རིགས་ཀྱི་བུ། དེ་བཞིན་གཤེགས་པ་རྣམས་ཀྱི་ཡོ་བྱད་བཅུ་པོ་འདི་དག་ཐོབ་པར་འགྱུར་བའི་སྟེང་དུ་དེ་དག་གིས་གཞལ་མེད་<line/>
ཁང་གང་ལ་དེ་བཞིན་གཤེགས་པ་རྣམས་བཞུགས་པའི་གཞལ་མེད་ཁང་དེའང་ཐོབ་པར་འགྱུར་རོ། །སྨྲས་པ། རིགས་ཀྱི་བུ། དེ་བཞིན་གཤེགས་པ་རྣམས་བཞུགས་པའི་<line/>
གཞལ་མེད་ཁང་ཅི་འདྲ། བྱང་ཆུབ་སེམས་དཔའ་དད་པ་ཐབས་ཆེན་གྱིས་སྨྲས་པ། རིགས་ཀྱི་བུ། རིན་པོ་ཆེ་སྣ་བདུན་མཆོག་ཏུ་འབར་བ་བཀོད་པ། འཇིག་རྟེན་གྱི་ཁམས་<line/>
ཚད་མེད་པ་རྒྱས་པར་འགེངས་པའི་འོད་ཟེར་ཆེན་པོ་ཤིན་ཏུ་འབྱུང་བ། གནས་གཞན་དག་ཤིན་ཏུ་རྣམ་པར་ཕྱེ་བ་ཚད་མེད་པ། རྣམ་པར་བཞག་པ། འཁོར་གྱི་ཁྱམས་ཡོངས་<line/>
སུ་མ་ཆད་པ། ཁམས་གསུམ་པ་ལས་ཡང་དག་པར་འདས་པའི་སྦྱོད་ཡུལ་གྱི་མཚན་ཉིད་འཇིག་རྟེན་ལས་འདས་པ་དེའི་བླ་མའི་དགེ་བའི་རྩ་བ་ལས་བྱུང་བ། དབང་སྒྱུར་བའི་<line/>
</page>
<page index="89" id="55A">༄༅། །རྣམ་པར་རིག་པ། ཤིན་ཏུ་རྣམ་པར་དག་པའི་མཚན་ཉིད། དེ་བཞིན་གཤེགས་པའི་གནས། བྱང་ཆུབ་སེམས་དཔའ་དཔག་ཏུ་མེད་པ་<line/>
གནས་པ། ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་པ་<line/>
དཔག་ཏུ་མེད་པ་རྣམ་པར་རྒྱུ་བ། ཆོས་ཀྱི་རོའི་དགའ་བ་དང་བདེ་བ་ཆེན་པོས་བརྟན་པ། སེམས་ཅན་ཐམས་ཅད་ཀྱི་དོན་ཐམས་ཅད་མཛད་པས་ཉེ་བར་གནས་པ༑ ཉོན་<line/>
མོངས་པ་དང༌། ཉེ་བའི་ཉོན་མོངས་པའི་གནོད་པ་ཐམས་ཅད་དང་བྲལ་བ། བདུད་ཐམས་ཅད་ཡོངས་སུ་སྤངས་པ་ཐམས་ཅད་ཀྱི་བཀོད་པ་ལས་ལྷག་པ། དེ་བཞིན་<line/>
གཤེགས་པའི་བྱིན་གྱི་རླབས་ཀྱི་བཀོད་པ་དྲན་པ་དང༌། བློ་གྲོས་དང༌། རྟོགས་པ་ཆེན་པོས་ངེས་པར་འགྲོ་བ། ཞི་གནས་དང་ལྷག་མཐོང་ཆེན་པོའི་ཐེག་པ། སྟོང་<line/>
པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་ཆེན་པོ་ནས་འཇུག་པའི་ཡོན་ཏན་གྱི་ཚོགས་ཚད་མེད་པས་བརྒྱན་པ། པདྨ་ཆེན་པོའི་རྒྱལ་པོས་བརྟན་པའི་<line/>
གཞལ་མེད་ཁང་ཆེན་པོ་ན་དེ་བཞིན་གཤེགས་པ་རྣམས་བཞུགས་ཏེ། རིགས་ཀྱི་བུ། གང་དག་ཆོས་ཀྱི་རྣམ་གྲངས་འདི་ལ་མོས་པ་སྔོན་དུ་བཏང་སྟེ་སྦྱོར་བར་བྱེད་པ་དེ་<line/>
</page>
<page index="90" id="55B">དག་གིས་དེ་བཞིན་གཤེགས་པའི་གཞལ་མེད་ཁང་དེ་ལྟ་བུའང་ཐོབ་པར་འགྱུར་ན། གང་དག་དེ་བཞིན་ཉིད་དུ་སྦྱོར་བར་བྱེད་པ་ལྟ་སྨོས་ཀྱང་ཅི་དགོས། བཅོམ་ལྡན་འདས་<line/>
ཀྱིས་བཀའ་སྩལ་པ། རིགས་ཀྱི་བུ། ལེགས་སོ། །ལེགས་སོ། །རིགས་ཀྱི་བུ། ཇི་ལྟར་ཁྱོད་ཀྱིས་བཤད་པ་བཞིན་ཏེ། གང་དག་ཆོས་ཀྱི་རྣམ་གྲངས་འདི་ལ་མོས་པ་སྔོན་དུ་<line/>
བཏང་ནས་སྦྱོར་བར་བྱེད་པ་དེ་དག་རིང་པོ་མི་ཐོགས་པར་དེ་བཞིན་གཤེགས་པ་རྣམས་ཀྱི་ཡོ་བྱད་འདི་དག་དང༌། དེ་བཞིན་གཤེགས་པའི་གཞལ་མེད་ཁང་དེའང་ཐོབ་བར་<line/>
འགྱུར་ན། གང་དག་འདི་ལ་དེ་བཞིན་ཉིད་དུ་སྦྱོར་བར་བྱེད་པ་ལྟ་སྨོས་ཀྱང་ཅི་དགོས། དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་<line/>
ཏོ༑ ༑བཅོམ་ལྡན་འདས། རིགས་ཀྱི་བུའམ་རིགས་ཀྱི་བུ་མོ་གང་དག་ཆོས་ཀྱི་རྣམ་གྲངས་འདི་ལ་མོས་པ་དང༌། ཀློག་པ་དང༌། ཡི་གེར་འབྲི་བ་དང༌། འདོན་པ་དང༌། ཉན་<line/>
པ་དང༌། ཁ་ཏོན་བགྱིད་པ་དང༌། གཞན་དག་ལའང་རྒྱ་ཆེར་རབ་ཏུ་སྟོན་པ་དང༌། ཚུལ་བཞིན་སེམས་པ་དང༌། སྒོམ་པའི་རྣམ་པས་སྦྱོར་བ་དེ་དག་བསོད་ནམས་ཇི་ཙམ་<line/>
སྐྱེད་པར་འགྱུར། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ། གང་ལ་ལ་དག་ཆོས་ཀྱི་རྣམ་གྲངས་འདི་ལ་མོས་པ་དང༌། ཀློག་པ་དང༌། ཡི་གེར་འབྲི་བ་<line/>
</page>
<page index="91" id="56A">༄༅། །དང༌། འདོན་པ་དང༌། ཉན་པ་དང༌། ཁ་ཏོན་བྱེད་པ་དང༌། གཞན་དག་ལའང་རྒྱ་ཆེར་ཡང་དག་པར་རབ་ཏུ་སྟོན་པ་དང༌། ཚུལ་བཞིན་<line/>
སེམས་པ་དང༌། སྒོམ་པའི་རྣམ་པས་སྦྱོར་བ་དེ་དག་ནི། བསོད་ནམས་གང་ལ་འཇིག་རྟེན་པའི་བསོད་ནམས་ཀྱི་རྣམ་པ་ཐམས་ཅད་དང༌། ཉན་ཐོས་དང༌། རང་སངས་<line/>
རྒྱས་རྣམས་ཀྱི་བསོད་ནམས་འཇིག་རྟེན་ལས་འདས་པ། རྣམ་པ་ཐམས་ཅད་ཀྱི་དཔེར་ཡང་མི་བཟོད་པ་དེ་ལྟ་བུའི་བསོད་ནམས་སྐྱེད་པར་འགྱུར་རོ། །དེ་ཅིའི་ཕྱིར་ཞེ་ན།<line/>
ཀུན་དགའ་བོ། འཇིག་རྟེན་པའི་བསོད་ནམས་ཚད་མེད་པ་གང་ཡིན་པ་དེའང་རྒྱུ་དང་འབྲས་བུར་བཅས་པ་སྡུག་བསྔལ་གྱི་བདེན་པ་དང༌། ཀུན་འབྱུང་བའི་བདེན་<line/>
པར་བསྡུས་པའི་ཕྱིར་འདོད་པ་ཉིད་ཡོངས་སུ་གྲུབ་པ་མ་ཡིན་ཏེ། དེ་ནི། རྒྱུ་ཟད་དེ་འབྲས་བུ་ཕྱུང་བས་མི་རྟག་པའོ། །ཀུན་དགའ་བོ། ཉན་ཐོས་དང༌། རང་སངས་<line/>
རྒྱས་རྣམས་ཀྱི་བསོད་ནམས་འཇིག་རྟེན་ལས་འདས་པ་གང་ཡིན་པ་དེའང་རྒྱ་ཆེ་བ་མ་ཡིན་ཞིང་དོན་ཆུང་ལ་ཟད་པར་འགྱུར་བའོ། །དེ་ལ་རྒྱ་ཆེ་བ་མ་ཡིན་པ་ནི། ཐེག་པ་<line/>
དམན་པ་ལ་གནས་ཤིང་དམིགས་ཏེ་ཡིད་ལ་བྱེད་པའི་ཕྱིར་རོ། །དོན་ཆུང་བ་ནི། བདག་ཉིད་རྗེས་སུ་འཛིན་པར་ཉེ་བར་གནས་པའི་ཕྱིར་རོ། །ཟད་པར་གྱུར་པ་ནི། ཕུང་<line/>
</page>
<page index="92" id="56B">པོ་མ་ལུས་པའི་མྱ་ངན་ལས་འདས་པའི་དབྱིངས་སུ་ཟད་པར་འགྱུར་བའི་ཕྱིར་རོ། །ཀུན་དགའ་བོ། །བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ལས་བྱུང་བའི་བསོད་<line/>
ནམས་དེ་ནི། ཡོངས་སུ་གྲུབ་པ། རྒྱུ་ཟད་པ་མ་ཡིན་པ། རྒྱ་ཆེ་བ། དོན་ཆེ་བ། ཟད་པར་མི་འགྱུར་རོ། །དེ་བས་ན། བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་<line/>
པ་ལས་བྱུང་བའི་བསོད་ནམས་དེ་ལ་ནི། འཇིག་རྟེན་པ་དང༌། འཇིག་རྟེན་ལས་འདས་པའི་བསོད་ནམས་ཀྱིས་དཔེར་ཡང་མི་བཟོད་དོ། །ཀུན་དགའ་བོས་གསོལ་པ། བཅོམ་<line/>
ལྡན་འདས། ཆོས་ཀྱི་རྣམ་གྲངས་འདིའི་མིང་ཅི་ལགས། འདི་ཇི་ལྟར་གཟུང་བར་བགྱི། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ། དེའི་ཕྱིར་ཆོས་ཀྱི་རྣམ་<line/>
གྲངས་འདི་ཐེག་པ་ཆེན་པོ་ལ་དད་པ་རབ་ཏུ་སྒོམ་པ་ཞེས་བྱ་བར་ཡང་ཟུངས་ཤིག །ཐེག་པ་ཆེན་པོ་ལ་དད་པ་རྣམ་པར་འཕེལ་བ་ཞེས་བྱ་བར་ཡང་ཟུངས་ཤིག །ཐེག་པ་ཆེན་པོ་ལ་<line/>
དད་པ་ངེས་པར་འབྱུང་བ་ཞེས་བྱ་བར་ཡང་ཟུངས་ཤིག །དེ་བས་ན། ཆོས་ཀྱི་རྣམ་གྲངས་འདི་ཐེག་པ་ཆེན་པོ་ལ་དད་པ་རབ་ཏུ་སྒོམ་པ་ཞེས་བྱ་བའི་ཚིག་བླ་དྭགས་སོ། །བཅོམ་<line/>
ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང༌། བྱང་ཆུབ་སེམས་དཔའ་དེ་དག་དང༌། ཐམས་ཅད་དང་ལྡན་པའི་འཁོར་དེ་དང༌། ལྷ་དང༌། མི་དང༌། ལྷ་མ་ཡིན་དང༌། དྲི་<line/>
</page>
<page index="93" id="57A">༄༅། །ཟར་བཅས་པའི་འཇིག་རྟེན་བཅོམ་ལྡན་འདས་ཀྱིས་གསུངས་པ་ལ་ཡི་རང་སྟེ་མངོན་པར་བསྟོད་དོ། །འཕགས་པ་ཐེག་པ་ཆེན་པོ་ལ་དད་པ་<line/>
རབ་ཏུ་སྒོམ་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།རྒྱ་གར་གྱི་མཁན་པོ་ཛི་ན་མི་ཏྲ་དང༌། དཱ་ན་ཤཱི་ལ་དང༌། ཞུ་ཆེན་གྱི་ལོ་ཙཱ་བ་བནྡྷེ་ཡེ་ཤེས་སྡེ་<line/>
ལ་སོགས་པས་ཞུས་ཤིང་བྲིས་ཏེ་གཏན་ལ་ཕབ་པ། <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
