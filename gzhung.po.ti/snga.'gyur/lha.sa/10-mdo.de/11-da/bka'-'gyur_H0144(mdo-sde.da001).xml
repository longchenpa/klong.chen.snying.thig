<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="57" index="1"/>
<offset page="0" line="0" col="0"/>
<range start="1" end="19"/>
<title>འཕགས་པ་རྣམ་པར་མི་རྟོག་པར་འཇུག་པ་ཞེས་བྱ་བའི་གཟུངས། </title>
<section>མདོ་སྡེ། </section>
<volume>ད</volume>
<status asof="31Jan2012">not checked</status>
</info>
<pageset>
<page index="1" id="1B">༄༅༅། །རྒྱ་གར་སྐད་དུ། ཨཱཪྻ་ཨ་བི་ཀལྤ་པྲ་བེ་ཤ་ནཱ་མ་དྷཱ་<line/>
ར་ཎཱི༑ བོད་སྐད་དུ། འཕགས་པ་རྣམ་པར་མི་རྟོག་པར་འཇུག་པ་<line/>
ཞེས་བྱ་བའི་གཟུངས། སངས་རྒྱས་དང༌། བྱང་ཆུབ་སེམས་<line/>
དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་<line/>
</page>
<page index="2" id="2A">༄༅། །ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན་<line/>
ཁམས་གསུམ་པ་ཐམས་ཅད་ལས་ཁྱད་པར་དུ་འཕགས་པ་རྣམ་པར་མི་རྟོག་<line/>
པའི་ཆོས་ཀྱི་དབྱིངས་ཀྱི་སྙིང་པོའི་ཁང་བཟང་ན་དགེ་སློང་གི་དགེ་འདུན་ཆེན་པོ་<line/>
དང༌། བྱང་ཆུབ་སེམས་དཔའི་ཚོགས་ཆེན་པོ་དང་ཐབས་ཅིག་ཏུ་བཞུགས་ཏེ།<line/>
འདི་ལྟ་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་མི་རྟོག་དང༌།<line/>
</page>
<page index="3" id="2B">རྣམ་པར་མི་རྟོག་སྣང་བ་དང༌། རྣམ་པར་མི་རྟོག་ཟླ་བ་དང༌། རྣམ་པར་རྟོག་མེད་དཔའ་བོ་དང་།<line/>
རྣམ་པར་རྟོག་མེད་ཆོས་སྟོན་མཁས་པ་དང༌། རྣམ་པར་རྟོག་མེད་ངོ་བོ་ཉིད་དང༌། རྣམ་པར་རྟོག་<line/>
མེད་བློ་གྲོས་དང༌། རྣམ་པར་རྟོག་མེད་ང་རོ་དང༌། རྣམ་པར་རྟོག་མེད་ཁྱབ་བྱེད་དང༌། རྣམ་པར་<line/>
རྟོག་མེད་དབང་ཕྱུག་དང༌། རྣམ་པར་རྟོག་མེད་དབང་ཕྱུག་ཆེན་པོ་དང༌། རྣམ་པར་རྟོག་མེད་བྱམས་<line/>
པ་ཆེན་པོའི་དབང་ཕྱུག་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་<line/>
རས་གཟིགས་དབང་ཕྱུག་དང་ཐབས་ཅིག་གོ །དེ་ནས་བཅོམ་ལྡན་འདས་འཁོར་བརྒྱ་སྟོང་དུ་<line/>
</page>
<page index="4" id="3A">༄༅། །མས་ཡོངས་སུ་བསྐོར་ཏེ་མདུན་གྱིས་བལྟས་ནས་འདི་ལྟ་སྟེ། ཐེག་པ་ཆེན་<line/>
པོ་ལ་ཆོས་རྣམས་ཀྱི་རྣམ་པར་མི་རྟོག་པ་ཉིད་ལས་བརྩམས་ཏེ་ཆོས་སྟོན་ཏོ། །དེ་ནས་བཅོམ་ལྡན་<line/>
འདས་ཀྱིས་ཐམས་ཅད་དང་ལྡན་པའི་བྱང་ཆུབ་སེམས་དཔའི་འཁོར་ལ་ཀུན་ཏུ་གཟིགས་ནས་<line/>
བྱང་ཆུབ་སེམས་དཔའ་རྣམས་ལ་བཀའ་སྩལ་པ། རིགས་ཀྱི་བུ་དག ། ཁྱོད་ཀྱིས་རྣམ་པར་མི་རྟོག་<line/>
པར་འཇུག་པ་ཞེས་བྱ་བའི་གཟུངས་ཟུངས་ཤིག །དེ་བཟུང་ན། བྱང་ཆུབ་སེམས་དཔའ་མྱུར་<line/>
བ་མྱུར་བར་སངས་རྒྱས་ཀྱི་ཆོས་རྣམས་སྒྲུབ་ཅིང་རྟག་ཏུ་ཁྱད་པར་དུའང་འགྲོའོ། །དེ་ནས་<line/>
</page>
<page index="5" id="3B">འཁོར་དེ་ཉིད་ཀྱི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་མི་རྟོག་སྣང་བ་ཞེས་བྱ་བ་སྟན་ལས་ལངས་ཏེ་བླ་གོས་ཕྲག་པ་གཅིག་<line/>
ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་<line/>
ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བྱང་ཆུབ་སེམས་དཔའ་སེམས་དཔའ་ཆེན་པོས་གང་ཐོས་ནས་འཛིན་པ་དང༌། ཀློག་པ་དང༌།<line/>
ཚུལ་བཞིན་ཡིད་ལ་བགྱིད་པ་དང༌། གཞན་དག་ལའང་རྒྱ་ཆེར་སྟོན་པར་འགྱུར་བར་རྣམ་པར་མི་རྟོག་པར་འཇུག་པའི་གཟུངས་བཤད་དུ་གསོལ།<line/>
དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག །དེའི་ཕྱིར་ལེགས་པར་ཉོན་ལ་རབ་ཏུ་ཡིད་ལ་ཟུངས་<line/>
ཤིག་དང༌། ངས་རྣམ་པར་མི་རྟོག་པར་འཇུག་པའི་གཟུངས་བཤད་དོ། །བཅོམ་ལྡན་འདས། ལེགས་སོ། །ཞེས་གསོལ་ཏོ། །བྱང་ཆུབ་སེམས་དཔའ་<line/>
སེམས་དཔའ་ཆེན་པོ་དེ་དག་བཅོམ་ལྡན་འདས་ཀྱི་ལྟར་ཉན་པ་དང༌། བཅོམ་ལྡན་འདས་ཀྱིས་དེ་དག་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་<line/>
</page>
<page index="6" id="4A">༄༅། །བུ་དེ་དག་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་མི་རྟོག་པའི་དང་དུ་བྱ་བའི་ཆོས་ཐོས་ཏེ། རྣམ་པར་<line/>
མི་རྟོག་པ་ལ་བསམ་པ་བཞག་ནས་རྣམ་པར་མི་རྟོག་པའི་མཚན་མ་ཐམས་ཅད་ཡོངས་སུ་སྤོང་སྟེ། དེ་ཐོག་མ་ཉིད་དུ་འདི་ལྟ་སྟེ། གཟུང་བའམ་<line/>
འཛིན་པའང་རུང་རང་བཞིན་ལ་རྣམ་པར་རྟོག་པའི་མཚན་མ་ཐམས་ཅད་ཡོངས་སུ་སྤོང་ངོ༌། །དེ་ལ་གང་ཟག་པ་དང་བཅས་པའི་དངོས་པོའི་<line/>
མཚན་མ་དེ་ནི། རང་བཞིན་ལ་རྣམ་པར་རྟོག་པའི་མཚན་མའོ། །ཟག་པ་དང་བཅས་པའི་དངོས་པོ་ནི། ཉེ་བར་ལེན་པའི་ཕུང་པོ་ལྔ་པོ་རྣམས་ཏེ།<line/>
འདི་ལྟ་སྟེ། གཟུགས་ཉེ་བར་ལེན་པའི་ཕུང་པོ་དང༌། ཚོར་བ་ཉེ་བར་ལེན་པའི་ཕུང་པོ་དང༌། འདུ་ཤེས་ཉེ་བར་ལེན་པའི་ཕུང་པོ་དང༌། འདུ་བྱེད་<line/>
ཉེ་བར་ལེན་པའི་ཕུང་པོ་དང༌། རྣམ་པར་ཤེས་པ་ཉེ་བར་ལེན་པའི་ཕུང་པོའོ། །ཇི་ལྟར་རང་བཞིན་ལ་རྣམ་པར་རྟོག་པའི་མཚན་མ་དེ་དག་ཡོངས་<line/>
སུ་སྤོང་ཞེ་ན། སྣང་བར་འགྱུར་བའི་ཚུལ་གྱིས་མངོན་དུ་གྱུར་པ་དག་ཡིད་ལ་མི་བྱེད་པས་ཡོངས་སུ་སྤོང་ངོ༌། །དེ་རང་བཞིན་ལ་རྣམ་པར་རྟོག་པའི་<line/>
</page>
<page index="7" id="4B">མཚན་མ་དེ་དག་རིམ་གྱིས་ཡོངས་སུ་སྤོང་བ་ན། དེ་མ་ཡིན་པ་གཞན་གཉེན་པོ་ལ་དཔྱོད་པ་རྣམ་པར་རྟོག་པའི་མཚན་མ་རྣམས་སྣང་བར་འགྱུར་བའི་ཚུལ་གྱིས་ཀུན་<line/>
ཏུ་འབྱུང་ཞིང་མངོན་དུ་འགྱུར་ཏེ། འདི་ལྟ་སྟེ། སྦྱིན་པ་ལ་དཔྱོད་པ་རྣམ་པར་རྟོག་པའི་མཚན་མ་དང༌། ཚུལ་ཁྲིམས་ལ་དཔྱོད་པ་རྣམ་པར་རྟོག་པའི་མཚན་མ་དང༌།<line/>
བཟོད་པ་ལ་དཔྱོད་པ་རྣམ་པར་རྟོག་པའི་མཚན་མ་དང༌། བརྩོན་འགྲུས་ལ་དཔྱོད་པ་རྣམ་པར་རྟོག་པའི་མཚན་མ་དང༌། བསམ་གཏན་ལ་དཔྱོད་པ་རྣམ་པར་རྟོག་པའི་<line/>
མཚན་མ་དང༌། ཤེས་རབ་ལ་དཔྱོད་པ་རྣམ་རྟོག་པའི་མཚན་མ་སྟེ། འདི་ལྟ་སྟེ། ངོ་བོ་ཉིད་ལ་དཔྱོད་པའམ། ཡོན་ཏན་ལ་དཔྱོད་པའམ། སྙིང་པོ་ལ་དཔྱོད་པའང་<line/>
རུང༌། དེས་དེ་དག་ཀྱང་ཡིད་ལ་མི་བྱེད་པས་ཡོངས་སུ་སྤོང་ངོ༌། །དེས་དེ་དག་ཡོངས་སུ་སྤོང་བ་ན་གཞན་དེ་ཁོ་ན་ལ་དཔྱོད་པའི་རྣམ་པར་རྟོག་པའི་མཚན་མ་རྣམས་སྣང་<line/>
བར་འགྱུར་བའི་ཚུལ་གྱིས་ཀུན་ཏུ་འབྱུང་ཞིང་མངོན་དུ་འགྱུར་ཏེ། འདི་ལྟ་སྟེ། སྟོང་པ་ཉིད་ལ་དཔྱོད་པ་རྣམ་པར་རྟོག་པའི་མཚན་མ་དང༌། དེ་བཞིན་ཉིད་ལ་དཔྱོད་པ་<line/>
རྣམ་པར་རྟོག་པའི་མཚན་མ་དང༌། ཡང་དག་པའི་མཐའ་ལ་དཔྱོད་པ་རྣམ་པར་རྟོག་པའི་མཚན་མ་དང༌། མཚན་མ་མེད་པ་དང༌། དོན་དམ་པ་དང༌། ཆོས་ཀྱི་དབྱིངས་<line/>
</page>
<page index="8" id="5A">༄༅། །ལ་དཔྱོད་པ་རྣམ་པར་རྟོག་པའི་མཚན་མ་སྟེ། འདི་ལྟ་སྟེ། རང་གི་མཚན་ཉིད་ལ་དཔྱོད་པའམ། ཡོན་ཏན་ལ་དཔྱོད་པའམ། སྙིང་<line/>
པོ་ལ་དཔྱོད་པའང་རུང༌། དེས་དེ་ཁོ་ན་ལ་དཔྱོད་པ་རྣམ་པར་རྟོག་པའི་མཚན་མ་དེ་དག་ཀྱང་ཡིད་ལ་མི་བྱེད་པས་ཡོངས་སུ་སྤོང་ངོ༌། །དེས་དེ་དག་ཡོངས་སུ་སྤོང་བ་<line/>
ན་གཞན་ཐོབ་པ་ལ་དཔྱོད་པ་རྣམ་པར་རྟོག་པའི་མཚན་མ་རྣམས་སྣང་བར་འགྱུར་བའི་ཚུལ་གྱིས་ཀུན་ཏུ་འབྱུང་ཞིང་མངོན་དུ་འགྱུར་ཏེ། འདི་ལྟ་སྟེ། ས་དང་པོ་ཐོབ་<line/>
པ་ལ་དཔྱོད་པ་རྣམ་པར་རྟོག་པའི་མཚན་མ་ནས་ས་བཅུ་པའི་བར་དུ་ཐོབ་པ་ལ་དཔྱོད་པ་རྣམ་པར་རྟོག་པའི་མཚན་མ་དང༌། མི་སྐྱེ་བའི་ཆོས་ལ་བཟོད་པ་ཐོབ་པ་ལ་<line/>
དཔྱོད་པ་རྣམ་པར་རྟོག་པའི་མཚན་མ་དང༌། ལུང་བསྟན་པ་ཐོབ་པ་ལ་དཔྱོད་པ་རྣམ་པར་རྟོག་པའི་མཚན་མ་དང༌། སངས་རྒྱས་ཀྱི་ཞིང་ཡོངས་སུ་དག་པ་ཐོབ་པ་ལ་<line/>
དཔྱོད་པ་རྣམ་པར་རྟོག་པའི་མཚན་མ་དང༌། སེམས་ཅན་ཡོངས་སུ་སྨིན་པར་བྱེད་པ་ཐོབ་པ་ལ་དཔྱོད་པ་རྣམ་པར་རྟོག་པའི་མཚན་མ་དང༌། དབན་བསྐུར་བ་ཐོབ་པ་ལ་<line/>
དཔྱོད་པ་རྣམ་པར་རྟོག་པའི་མཚན་མ་ནས་རྣམ་པ་ཐམས་ཅད་མཁྱེན་པ་ཉིད་ཐོབ་པའི་བར་ལ་དཔྱོད་པ་རྣམ་པར་རྟོག་པའི་མཚན་མ་སྟེ། འདི་ལྟ་སྟེ། རང་གི་མཚན་ཉིད་<line/>
</page>
<page index="9" id="5B">ལ་དཔྱོད་པའམ། ཡོན་ཏན་ལ་དཔྱོད་པའམ། སྙིང་པོ་ལ་དཔྱོད་པའང་རུང༌། དེས་ཐོབ་པ་ལ་དཔྱོད་པ་རྣམ་པར་རྟོག་པའི་མཚན་མ་དེ་དག་ཀྱང་ཡིད་ལ་མི་བྱེད་པས་ཡོངས་<line/>
སུ་སྤོང་ངོ༌། །དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྟོག་པའི་མཚན་མའི་རྣམ་པ་ཐམས་ཅད་ཡིད་ལ་མི་བྱེད་པས་ཡོངས་སུ་སྤོང་བ་ན། དེ་རྣམ་པར་<line/>
མི་རྟོག་པའི་དབྱིངས་ལ་ཤིན་ཏུ་བརྩེན་པ་ཡིན་ཏེ། རེ་ཞིག་རྣམ་པར་མི་རྟོག་པའི་དབྱིངས་ལ་ནི། མ་རེག་མོད་ཀྱི། རྣམ་པར་མི་རྟོག་པའི་དབྱིངས་ལ་རེག་པར་འགྱུར་བའི་<line/>
ཚུལ་བཞིན་གྱི་ཏིང་ངེ་འཛིན་ནི། ཡོད་དོ། །དེ་ཡང་དག་པར་སྦྱོར་བ་དེ་དང་བསྟེན་པས་རྗེས་སུ་འགྲོ་།བསྒོམས་པས་རྗེས་སུ་འགྲོ་།མང་དུ་བྱས་པས་རྗེས་སུ་འགྲོ་།ཡང་དག་<line/>
པར་ཡིད་ལ་བྱ་བས་རྗེས་སུ་འགྲོ་བ་ན། མངོན་པར་འདུ་བྱ་བ་མེད་ཅིང་ལྷུན་གྱིས་གྲུབ་པ་རྣམ་པར་མི་རྟོག་པའི་དབྱིངས་ལ་རེག་སྟེ་རིམ་གྱིས་ཡོངས་སུ་སྤོང་ངོ༌། །ཅིའི་<line/>
ཕྱིར་རྣམ་པར་མི་རྟོག་པའི་དབྱིངས་ལ་རྣམ་པར་མི་རྟོག་པ་ཞེས་བྱ་ཞེ་ན། དཔྱད་པའི་རྣམ་པར་བརྟག་པ་ཐམས་ཅད་ལས་ཤིན་ཏུ་འདས་པ་དང༌། བསྟན་པ་དང༌། དཔེར་<line/>
རྣམ་པར་བརྟག་པ་ཐམས་ཅད་ལས་ཤིན་ཏུ་འདས་པ་དང༌། དབང་པོར་རྣམ་པར་བརྟག་པ་ཐམས་ཅད་ལས་ཤིན་ཏུ་འདས་པ་དང༌། ཡུལ་དུ་རྣམ་པར་བརྟག་པ་ཐམས་<line/>
</page>
<page index="10" id="6A">༄༅། །ཅད་ལས་ཤིན་ཏུ་འདས་པ་དང༌། རྣམ་པར་རིག་པར་རྣམ་པར་བརྟག་པ་ཐམས་ཅད་ལས་ཤིན་ཏུ་འདས་པ་དང༌། ཉོན་མོངས་པ་<line/>
ཐམས་ཅད་དང་ཤེས་བྱའི་སྒྲིབ་པ་ཐམས་ཅད་ཀྱི་གནས་མེད་པའི་ཕྱིར་ཏེ། དེའི་ཕྱིར་རྣམ་པར་མི་རྟོག་པའི་དབྱིངས་ལ་རྣམ་པར་མི་རྟོག་པ་ཞེས་བྱའོ། །རྣམ་པར་<line/>
མི་རྟོག་པ་དེའང་གང་ཞེ་ན། རྣམ་པར་མི་རྟོག་པ་ནི། གཟུགས་མེད་པ། བསྟན་དུ་མེད་པ། རྟེན་མེད་པ། སྣང་བ་མེད་པ། རྣམ་པར་རིག་པ་མ་ཡིན་པ། གནས་མེད་པའོ། །<line/>
བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་མི་རྟོག་པའི་དབྱིངས་ལ་རབ་ཏུ་གནས་པས་ནི། ཤེས་བྱ་དང་ཁྱད་པར་མེད་པ་རྣམ་པར་མི་རྟོག་པའི་ཡེ་ཤེས་<line/>
ཀྱི་ཆོས་ཐམས་ཅད་ནམ་མཁའི་དཀྱིལ་དང་མཚུངས་པར་མཐོང་ངོ༌། །རྣམ་པར་མི་རྟོག་པའི་རྗེས་ལས་ཐོབ་པའི་ཤེས་པས་ནི། ཆོས་ཐམས་ཅད་སྒྱུ་མ་དང༌།<line/>
སྨིག་རྒྱུ་དང༌། རྨི་ལམ་དང༌། མིག་ཡོར་དང༌། བྲག་ཅ་དང༌། གཟུགས་བརྙན་དང༌། ཆུ་ཟླ་དང༌། སྤྲུལ་པ་དང་མཚུངས་པར་མཐོང་ངོ༌། །བདེ་བ་ཆེན་པོ་ལ་<line/>
གནས་པ་ཤིན་ཏུ་རྒྱས་པའང་ཐོབ་བོ། །སེམས་ཕུན་སུམ་ཚོགས་པ་ཆེན་པོ་ཤིན་ཏུ་རྒྱས་པའང་ཐོབ་བོ། །ཤེས་རབ་དང་ཡེ་ཤེས་ཆེ་ཞིང་ཤིན་ཏུ་རྒྱས་པའང་ཐོབ་བོ། །<line/>
</page>
<page index="11" id="6B">བཤད་པ་ཆེན་པོ་ལ་དབང་བ་ཤིན་ཏུ་རྒྱས་པའང་ཐོབ་བོ། །དུས་ཐམས་ཅད་དུ་སེམས་ཅན་ཐམས་ཅད་ཀྱི་དོན་གྱི་རྣམ་པ་ཐམས་ཅད་ཀྱང་བྱེད་ནུས་པར་འགྱུར་ཏེ། སངས་<line/>
རྒྱས་ཀྱི་མཛད་པ་ལྷུན་གྱིས་གྲུབ་པའང་རྒྱུན་མི་གཅོད་དོ། །རིགས་ཀྱི་བུ་དག །འདི་ལྟ་སྟེ། དཔེར་ན། བྲག་གཅིག་ཏུ་མཁྲེགས་ཤིང་སྲ་བའི་འོག་ན་ཡིད་བཞིན་གྱི་ནོར་བུ་རིན་པོ་<line/>
ཆེ་ཆེན་པོ་སྣ་ཚོགས་འོད་གསལ་བ་འདི་ལྟ་སྟེ། དངུལ་རིན་པོ་ཆེ་དང༌། གསེར་རིན་པོ་ཆེ་དང༌། རྡོའི་སྙིང་པོ་རིན་པོ་ཆེ་སྣ་ཚོགས་ཀྱི་རིན་པོ་ཆེ་ཐ་དད་པས་ཡོངས་སུ་གང་<line/>
བའི་གཏེར་ཆེན་པོ་ཞིག་ཡོད་ལ། དེ་ནས་གཏེར་ཆེན་པོ་འདོད་པའི་མི་ལ་ལ་ཞིག་འོངས་པ་དེ་ལ་གཏེར་ཆེན་པོ་མངོན་པར་ཤེས་པའི་མིས་འདི་སྐད་དུ། ཀྱེ་སྐྱེས་བུ།<line/>
བྲག་གཅིག་ཏུ་མཁྲེགས་ཤིང་སྲ་བ་དེའི་འོག་ན་རིན་པོ་ཆེ་འོད་གསལ་བས་ཡོངས་སུ་གང་བའི་རིན་པོ་ཆེའི་གཏེར་ཆེན་པོ་ཡོད་དེ། དེའི་འོག་ན་ཡིད་བཞིན་གྱི་ནོར་བུ་རིན་<line/>
པོ་ཆེའི་གཏེར་ཡོད་ཀྱི། ཁྱོད་ཀྱིས་ཐོག་མ་ཁོ་ནར་རྡོའི་རང་བཞིན་ཐམས་ཅད་རྐོས་ཤིག །དེ་བརྐོས་པ་དང་དངུལ་དུ་སྣང་བའི་རྡོ་ཁྱོད་ལ་སྣང་བར་འགྱུར་རོ། །དེ་ལ་ཁྱོད་ཀྱིས་<line/>
གཏེར་ཆེན་པོར་འདུ་ཤེས་མི་བྱའི། དེ་ཡོངས་སུ་ཤེས་པར་བྱོས་ཏེ་རྐོས་ཤིག །དེ་བརྐོས་པ་དང་གསེར་དུ་སྣང་བའི་རྡོ་སྣང་བར་འགྱུར་ཏེ། དེ་ལའང་ཁྱོད་ཀྱིས་གཏེར་ཆེན་<line/>
</page>
<page index="12" id="7A">༄༅། །པོར་འདུ་ཤེས་མི་བྱའི། དེའང་ཡོངས་སུ་ཤེས་པར་བྱོས་ཏེ་རྐོས་ཤིག །དེ་བརྐོས་པ་དང་རིན་པོ་ཆེ་སྣ་ཚོགས་སུ་སྣང་བའི་རྡོ་སྣང་བར་འགྱུར་<line/>
ཏེ༑ དེ་ལའང་ཁྱོད་ཀྱིས་གཏེར་ཆེན་པོར་འདུ་ཤེས་མི་བྱའི། དེའང་ཡོངས་སུ་ཤེས་པར་བྱོས་ཏེ་རྐོས་ཤིག །ཀྱེ་སྐྱེས་བུ། ཁྱོད་ཀྱིས་བརྩོན་པར་བྱས་ན། བརྐོ་པའི་མངོན་<line/>
པར་འདུ་བྱ་བ་མེད་ཅིང་འབད་མི་དགོས་པར་ཡིད་བཞིན་གྱི་ནོར་བུ་རིན་པོ་ཆེའི་གཏེར་ཆེན་པོ་མཐོང་བར་འགྱུར་རོ། །ཡིད་བཞིན་གྱི་ནོར་བུ་རིན་པོ་ཆེའི་གཏེར་ཆེན་པོ་དེ་རྙེད་<line/>
ན། ཁྱོད་ཕྱུག་ཅིང་ནོར་ཆེ་ལ་ལོངས་སྤྱོད་ཆེ་བར་འགྱུར་ཏེ། བདག་དང་གཞན་གྱི་དོན་ལ་མཐུ་ཡོད་པར་འགྱུར་རོ། །ཞེས་སྨྲས་པ་ལྟར་རིགས་ཀྱི་བུ་དག །ཇི་ཙམ་དུ་དོན་<line/>
འདི་ཤེས་པར་བྱ་བའི་ཕྱིར་འདི་དཔེར་བྱས་པ་སྟེ། བྲག་གཅིག་ཏུ་མཁྲེགས་ཤིང་སྲ་བ་ཞེས་བྱ་བ་དེ་ནི། འདུ་བྱེད་ཀྱི་རྣམ་པ་ཀུན་ནས་ཉོན་མོངས་པ་དང༌། གཉིས་ལ་སོ་<line/>
སོར་ཉེ་བར་གནས་པའི་ཚིག་བླ་དྭགས་སོ། །འོག་ན་ཡིད་བཞིན་གྱི་ནོར་བུ་རིན་པོ་ཆེའི་གཏེར་ཆེན་པོ་ཞེས་བྱ་བ་དེ་ནི། རྣམ་པར་མི་རྟོག་པའི་དབྱིངས་ཀྱི་ཚིག་བླ་དྭགས་<line/>
སོ༑ ༑ཡིད་བཞིན་གྱི་ནོར་བུ་རིན་པོ་ཆེའི་གཏེར་ཆེན་པོ་འདོད་པའི་མི་ཞེས་བྱ་བ་དེ་ནི། བྱང་ཆུབ་སེམས་དཔའ་སེམས་དཔའ་ཆེན་པོའི་ཚིག་བླ་དྭགས་སོ། །གཏེར་ཆེན་<line/>
</page>
<page index="13" id="7B">པོ་མངོན་པར་ཤེས་པའི་མི་ཞེས་བྱ་བ་དེ་ནི། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ཚིག་བླ་དྭགས་སོ། །བྲག་ཅེས་བྱ་བ་དེ་ནི། རང་<line/>
བཞིན་ལ་རྣམ་པར་རྟོག་པའི་མཚན་མ་རྣམས་ཀྱི་ཚིག་བླ་དྭགས་སོ། །རྐོས་ཤིག་ཅེས་བྱ་བ་དེ་ནི། ཡིད་ལ་མི་བྱེད་ཅེས་བྱ་བའི་ཚིག་བླ་དྭགས་སོ། །དངུལ་དུ་སྣང་བའི་རྡོ་ཞེས་<line/>
བྱ་བ་དེ་ནི། གཉེན་པོ་ལ་རྣམ་པར་རྟོག་པའི་མཚན་མ་རྣམས་ཀྱི་ཚིག་བླ་དྭགས་སོ། །གསེར་དུ་སྣང་བའི་རྡོ་ཞེས་བྱ་བ་དེ་ནི། སྟོང་པ་ཉིད་ལ་སོགས་པ་ལ་རྣམ་པར་རྟོག་<line/>
པའི་མཚན་མ་རྣམས་ཀྱི་ཚིག་བླ་དྭགས་སོ། །རིན་པོ་ཆེ་སྣ་ཚོགས་སུ་སྣང་བའི་རྡོ་ཞེས་བྱ་བ་དེ་ནི། ཐོབ་པ་ལ་རྣམ་པར་རྟོག་པའི་མཚན་མ་རྣམས་ཀྱི་ཚིག་བླ་དྭགས་སོ། །ཡིད་<line/>
བཞིན་གྱི་ནོར་བུ་རིན་པོ་ཆེའི་གཏེར་ཆེན་པོ་རྙེད་ཅེས་བྱ་བ་དེ་ནི། རྣམ་པར་མི་རྟོག་པའི་དབྱིངས་ལ་རེག་པའི་ཚིག་བླ་དྭགས་སོ། །རིགས་ཀྱི་བུ་དག །དེ་ལྟར་དཔེ་ཉེ་བར་བཀོད་<line/>
པ་འདིས་རྣམ་པར་མི་རྟོག་པའི་དབྱིངས་སུ་འཇུག་པ་ཁོང་དུ་ཆུད་པར་བྱའོ། །རིགས་ཀྱི་བུ་དག །འདི་ཇི་ལྟར་ནའང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྟོག་<line/>
པའི་མཚན་མ་ཇི་སྐད་བསྟན་པ་དེ་དག་ལ་ཉེ་བར་རྟོག་ཅིང་རྣམ་པར་མི་རྟོག་པའི་དབྱིངས་སུ་འཇུག་ཅེ་ན། རིགས་ཀྱི་བུ་དག །འདི་ལ་བྱང་ཆུབ་སེམས་དཔའ་སེམས་དཔའ་<line/>
</page>
<page index="14" id="8A">༄༅། །ཆེན་པོ་དེ་ལྟར་རྣམ་པར་མི་རྟོག་པའི་དབྱིངས་ལ་རབ་ཏུ་གནས་པ་ནི། གཟུགས་ཀྱི་རང་བཞིན་ལ་རྣམ་པར་རྟོག་པའི་མཚན་མ་མངོན་དུ་གྱུར་<line/>
ན༑ འདི་ལྟར་ཉེ་བར་རྟོག་སྟེ། གང་བདག་གི་གཟུགས་ཞེས་སྤྱོད་ན། རྣམ་པར་རྟོག་པ་ལ་སྤྱོད་པའོ། །གཞན་དག་གི་གཟུགས་ཞེས་སྤྱོད་ན། རྣམ་པར་རྟོག་པ་ལ་སྤྱོད་<line/>
པའོ༑ ༑གཟུགས་འདི་ཡོད་དོ་ཞེས་སྤྱོད་ན། རྣམ་པར་རྟོག་པ་ལ་སྤྱོད་པའོ། །གཟུགས་སྐྱེའོ། །འགག་གོ །ཀུན་ནས་ཉོན་མོངས་པའོ། །རྣམ་པར་བྱང་བའོ་ཞེས་སྤྱོད་ན།<line/>
རྣམ་པར་རྟོག་པ་ལ་སྤྱོད་པའོ། །གཟུགས་མེད་ཅེས་སྤྱོད་ན། རྣམ་པར་རྟོག་པ་ལ་སྤྱོད་པའོ། །གཟུགས་ནི། ངོ་བོ་ཉིད་ཀྱིས་ཀྱང་མེད། རྒྱུར་ཡང་མེད། འབྲས་བུར་<line/>
ཡང་མེད། ལས་སུའང་མེད། ལྡན་པར་ཡང་མེད། འཇུག་པར་ཡང་མེད་ཅེས་སྤྱོད་ན། རྣམ་པར་རྟོག་པ་ལ་སྤྱོད་པའོ། །གཟུགས་ནི། རྣམ་པར་རིག་པ་ཙམ་<line/>
ཞེས་སྤྱོད་ན། རྣམ་པར་རྟོག་པ་ལ་སྤྱོད་པའོ། །ཇི་ལྟར་གཟུགས་མེད་པ་དེ་བཞིན་དུ་གཟུགས་སུ་སྣང་བའི་རྣམ་པར་རིག་པའང་མེད་དོ་ཞེས་སྤྱོད་ན། རྣམ་པར་རྟོག་པ་<line/>
ལ་སྤོང་པའོ་སྙམ་མོ། །རིགས་ཀྱི་བུ་དག །འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་གཟུགས་ཀྱང་མི་དམིགས། གཟུགས་སུ་སྣང་བའི་རྣམ་པར་རིག་<line/>
</page>
<page index="15" id="8B">པའང་མི་དམིགས་མོད་ཀྱི། རྣམ་པར་རིག་པ་ཐམས་ཅད་ཀྱི་ཐམས་ཅད་དུ་ཆུད་གཟོན་པ་ནི། མ་ཡིན་ནོ། རྣམ་པར་རིག་པ་མ་གཏོགས་པར་ཆོས་གང་ཡང་མི་དམིགས་<line/>
ལ༑ རྣམ་པར་རིག་པ་དེའང་དངོས་པོ་མེད་པར་ཡང་ཡང་དག་པར་རྗེས་སུ་མི་མཐོང༌། རྣམ་པར་རིག་པ་མ་གཏོགས་པར་དངོས་པོ་མེད་པར་ཡང་ཡང་དག་པར་རྗེས་སུ་མི་མཐོང༌།<line/>
གཟུགས་སུ་སྣང་བའི་རྣམ་པར་རིག་པ་མེད་པ་དེ་དང༌། རྣམ་པར་རིག་པ་དེ་གཅིག་པར་ཡང་ཡང་དག་པར་རྗེས་སུ་མི་མཐོང༌། ཐ་དད་པར་ཡང་ཡང་དག་པར་རྗེས་སུ་<line/>
མི་མཐོང༌། རྣམ་པར་རིག་པ་དངོས་པོ་མེད་པ་དེ་ལ་དངོས་པོར་ཡང་ཡང་དག་པར་རྗེས་སུ་མི་མཐོང༌། དངོས་པོ་མེད་པར་ཡང་ཡང་དག་པར་རྗེས་སུ་མི་མཐོང་སྟེ། རིགས་<line/>
ཀྱི་བུ་དག །རྣམ་པར་རྟོག་པ་ཐམས་ཅད་ཀྱིས་གང་རྣམ་པར་མ་བརྟགས་པ་དེ་རྣམ་པར་མི་རྟོག་པའི་དབྱིངས་སོ་ཞེས་ཀྱང་ཡང་དག་པར་རྗེས་སུ་མི་མཐོང༌། རིགས་ཀྱི་བུ་<line/>
དག །འདི་ནི། རྣམ་པར་མི་རྟོག་པའི་དབྱིངས་སུ་འཇུག་པའི་ཚུལ་ཡིན་ཏེ། དེ་ལྟར་ན། བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་མི་རྟོག་པའི་དབྱིངས་ལ་<line/>
རབ་ཏུ་གནས་པ་ཡིན་ནོ། །དེ་བཞིན་དུ་ཚོར་བ་དང༌། འདུ་ཤེས་དང༌། འདུ་བྱེད་རྣམས་དང༌། རྣམ་པར་ཤེས་པ་དང༌། དེ་བཞིན་དུ་སྦྱིན་པའི་ཕ་རོལ་ཏུ་ཕྱིན་པ་དང༌། ཚུལ་<line/>
</page>
<page index="16" id="9A">༄༅། །ཁྲིམས་ཀྱི་ཕ་རོལ་ཏུ་ཕྱིན་པ་དང༌། བཟོད་པའི་ཕ་རོལ་ཏུ་ཕྱིན་པ་དང༌། བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང༌། བསམ་གཏན་གྱི་ཕ་<line/>
རོལ་ཏུ་ཕྱིན་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་དང༌། དེ་བཞིན་དུ་སྟོང་པ་ཉིད་ལ་སོགས་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་སྦྱར་རོ། །རིགས་ཀྱི་<line/>
བུ་དག །འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པ་ཐམས་ཅད་མཁྱེན་པ་ཉིད་ལ་སྤྱོད་པའི་རྣམ་པར་རྟོག་པ་མངོན་དུ་གྱུར་ན། འདི་ལྟར་ཉེ་བར་རྟོག་སྟེ།<line/>
གང་བདག་གི་རྣམ་པ་ཐམས་ཅད་མཁྱེན་པ་ཉིད་ཅེས་སྤྱོད་ན། དེ་རྣམ་པར་རྟོག་པ་ལ་སྤྱོད་པའོ། །གཞན་དག་གི་རྣམ་པ་ཐམས་ཅད་མཁྱེན་པ་ཉིད་ཅེས་སྤྱོད་ན། རྣམ་<line/>
པར་རྟོག་པ་ལ་སྤྱོད་པའོ། །རྣམ་པ་ཐམས་ཅད་མཁྱེན་པ་ཉིད་ནི། འདིའོ་ཞེས་སྤྱོད་ན། རྣམ་པར་རྟོག་པ་ལ་སྤྱོད་པའོ། །རྣམ་པ་ཐམས་ཅད་མཁྱེན་པ་ཉིད་ཐོབ་ཅེས་སྤྱོད་<line/>
ན༑ རྣམ་པར་རྟོག་པ་ལ་སྤྱོད་པའོ། །རྣམ་པ་ཐམས་ཅད་མཁྱེན་པ་ཉིད་ནི། ཉོན་མོངས་པ་དང༌། ཤེས་བྱའི་སྒྲིབ་པ་ཐམས་ཅད་སྦྱོང་བའི་ཞེས་སྤྱོད་ན། རྣམ་པར་རྟོག་པ་<line/>
ལ་སྤྱོད་པའོ། །རྣམ་པ་ཐམས་ཅད་མཁྱེན་པ་ཉིད་ཤིན་ཏུ་རྣམ་པར་བྱང་བའོ་ཞེས་སྤྱོད་ན། རྣམ་པར་རྟོག་པ་ལ་སྤྱོད་པའོ། །རྣམ་པ་ཐམས་ཅད་མཁྱེན་པ་ཉིད་མེད་དོ་ཞེས་སྤྱོད་<line/>
</page>
<page index="17" id="9B">ན༑ རྣམ་པར་རྟོག་པ་ལ་སྤྱོད་པའོ། །རྣམ་པ་ཐམས་ཅད་མཁྱེན་པ་ཉིད་ལ་ངོ་བོ་ཉིད་ཀྱིས་ཀྱང་མེད། རྒྱུར་ཡང་མེད། འབྲས་བུར་ཡང་མེད། ལས་སུའང་མེད། ལྡན་པར་<line/>
ཡང་མེད། འཇུག་པར་ཡང་མེད་ཅེས་སྤྱོད་ན། རྣམ་པར་རྟོག་པ་ལ་སྤྱོད་པའོ། །རྣམ་པ་ཐམས་ཅད་མཁྱེན་པ་ཉིད་རྣམ་པར་རིག་པ་ཙམ་མོ་ཞེས་སྤྱོད་ན། རྣམ་པར་རྟོག་པ་<line/>
ལ་སྤྱོད་པའོ། །ཇི་ལྟར་ན། རྣམ་པ་ཐམས་ཅད་མཁྱེན་པ་ཉིད་མེད་པ་དེ་བཞིན་དུ་རྣམ་པ་ཐམས་ཅད་མཁྱེན་པ་ཉིད་དུ་སྣང་བའི་རྣམ་པར་རིག་པའང་མེད་དོ་ཞེས་སྤྱོད་ན། རྣམ་<line/>
པར་རྟོག་པ་ལ་སྤྱོད་པའོ་སྙམ་མོ། །རིགས་ཀྱི་བུ་དག །འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཇི་ལྟར་རྣམ་པ་ཐམས་ཅད་མཁྱེན་པ་ཉིད་མི་དམིགས་པ་དེ་བཞིན་<line/>
དུ་དེར་སྣང་བའི་རྣམ་པར་རིག་པའང་མི་དམིགས་མོད་ཀྱི། རྣམ་པར་རིག་པ་ཐམས་ཅད་ཀྱི་ཐམས་ཅད་དུ་ཆུད་གཟོན་པ་མ་ཡིན་ནོ། །རྣམ་པར་རིག་པ་མ་གཏོགས་པར་ཆོས་<line/>
གང་ཡང་མི་དམིགས་ལ། རྣམ་པར་རིག་པ་དེའང་དངོས་པོ་མེད་པར་ཡང་དག་པར་རྗེས་སུ་མི་མཐོང༌། རྣམ་པར་རིག་པ་མ་གཏོགས་པར་དངོས་པོ་མེད་པར་ཡང་ཡང་དག་པར་<line/>
རྗེས་སུ་མི་མཐོང༌། རྣམ་པ་ཐམས་ཅད་མཁྱེན་པ་ཉིད་དུ་སྣང་བའི་རྣམ་པར་རིག་པ་མེད་པ་དེ་དང༌། རྣམ་པར་རིག་པ་དེ་གཅིག་པར་ཡང་ཡང་དག་པར་རྗེས་སུ་མི་མཐོང་ངོ༌། །<line/>
</page>
<page index="18" id="10A">༄༅། །ཐ་དད་པར་ཡང་ཡང་དག་པར་རྗེས་སུ་མི་མཐོང༌། རྣམ་པར་རིག་པ་མེད་པ་དེ་ལ་དངོས་པོར་ཡང་ཡང་དག་པར་རྗེས་སུ་མི་མཐོང་ངོ༌། །<line/>
དངོས་པོ་མེད་པར་ཡང་ཡང་དག་པར་རྗེས་སུ་མི་མཐོང་སྟེ། རིགས་ཀྱི་བུ་དག །རྣམ་པ་ཐམས་ཅད་མཁྱེན་པའི་རྣམ་པར་རྟོག་པ་ཐམས་ཅད་ཀྱིས་གང་རྣམ་པར་མ་<line/>
བརྟགས་པ་དེ་རྣམ་པར་མི་རྟོག་པའི་ཆོས་ཀྱི་དབྱིངས་སོ་ཞེས་ཀྱང་ཡང་དག་པར་རྗེས་སུ་མི་མཐོང་ངོ༌། །དེ་ལྟར་འདི་ནི། རྣམ་པར་མི་རྟོག་པའི་དབྱིངས་ལ་འཇུག་པའི་<line/>
ཚུལ་ཡིན་ཏེ། རིགས་ཀྱི་བུ་དག །དེ་ལྟར་ན། བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་མི་རྟོག་པའི་དབྱིངས་ལ་རབ་ཏུ་གནས་པ་ཡིན་ནོ། །རིགས་ཀྱི་<line/>
བུ་དག །ཆོས་ཀྱི་རྣམ་གྲངས་འདི་འཛིན་པ་དང༌། ཡི་གེར་འབྲི་བ་དང༌། འཆང་བ་དང༌། ཀློག་པའི་བསོད་ནམས་ནི། རབ་ཏུ་མང་གི །ལུས་གངྒཱའི་ཀླུང་གི་བྱེ་མ་<line/>
སྙེད་ཡོངས་སུ་བཏང་བ་ནི། དེ་ལྟ་མ་ཡིན་ནོ། །འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ཡོངས་སུ་གང་བའི་སྦྱིན་པ་བྱིན་པ་དེ་ནི། དེ་ལྟ་མ་ཡིན་ནོ། །དེ་བཞིན་<line/>
གཤེགས་པའི་གཟུགས་བརྙན་རིན་པོ་ཆེ་ལས་བྱས་ཏེ་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ཡོངས་སུ་བཏང་བའི་བསོད་ནམས་ཀྱི་ཕུང་པོ་ནི། དེ་ལྟ་མ་ཡིན་<line/>
</page>
<page index="19" id="10B">ནོ༑ ༑དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་གསུངས་སོ། །དམ་ཆོས་འདི་ལ་རྒྱལ་བའི་སྲས། །རྣམ་པར་མི་རྟོག་བསམ་གྱུར་ན། །རྣམ་རྟོག་བགྲོད་<line/>
དཀའ་རྣམ་འདས་ཏེ། །རིམ་གྱིས་མི་རྟོག་ཐོབ་པར་འགྱུར། །དེ་ལས་རབ་ཞི་མི་གཡོ་མཆོག །དབང་བྱེད་མཉམ་ལ་མི་མཉམ་པ། །རྣམ་པར་མི་རྟོག་བདེ་བ་ནི། །བྱང་ཆུབ་<line/>
སེམས་དཔས་ཐོབ་པར་འགྱུར། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་མི་རྟོག་སྣང་བ་དང༌། ཐམས་<line/>
ཅད་དང་ལྡན་པའི་འཁོར་དེ་དང༌། ལྷ་དང༌། མི་དང༌། ལྷ་མ་ཡིན་དང༌། དྲི་ཟར་བཅས་པའི་འཇིག་རྟེན་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་<line/>
དོ༑༑ །།འཕགས་པ་རྣམ་པར་མི་རྟོག་པར་འཇུག་པ་ཞེས་བྱ་བའི་གཟུངས་རྫོགས་སོ།། །།རྒྱ་གར་གྱི་མཁན་པོ་ཛིན་མི་ཏྲ་དང༌། དཱ་<line/>
ན་ཤཱི་ལ་དང༌། ཞུ་ཆེན་གྱི་ལོ་ཙྪ་བ་ཀ་བ་དཔལ་བརྩེགས་ཀྱིས་བསྒྱུར་ཏེ་གཏན་ལ་ཕབ་པ། <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
