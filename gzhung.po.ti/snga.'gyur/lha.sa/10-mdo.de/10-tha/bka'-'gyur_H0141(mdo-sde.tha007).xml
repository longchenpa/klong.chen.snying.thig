<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="56" index="7"/>
<offset page="861" line="24" col="0"/>
<range start="1" end="37"/>
<title>འཕགས་པ་རྡོ་རྗེའི་སྙིང་པོའི་གཟུངས་ཞེས་བྱ་བ་ཐེག་པ་ཆེན་པོའི་མདོ། </title>
<section>མདོ་སྡེ། </section>
<volume>ཐ</volume>
<status asof="31Jan2012">not checked</status>
</info>
<pageset>
<page index="1" id="432A">རྒྱ་གར་སྐད་དུ། ཨཱཪྻ་བཛྲ་མཎྜ་ནཱ་མ་དྷཱ་ར་ཎི་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་རྡོ་རྗེའི་སྙིང་པོའི་གཟུངས་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང༌། བྱང་ཆུབ་<line/>
</page>
<page index="2" id="432B">སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་གངས་ཀྱི་རི་དང་ཉེ་བ་སྣ་ཚོགས་ཀྱི་གྲོང་གི་རྩྭའི་སྤྱིལ་པོ་ན་དགེ་སློང་སྟོང་དུ་<line/>
ཚང་བའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ། དེ་ནས་བཅོམ་ལྡན་འདས་བསོད་སྙོམས་ཀྱི་ཟན་ཕྱིས་ལེན་པ་སྤངས་ཏེ་རྩྭའི་སྤྱིལ་པོར་སྐྱིལ་མོ་ཀྲུང་བཅས་ནས་<line/>
སྐུ་དྲང་པོར་བསྲང་སྟེ་དྲན་པ་མངོན་དུ་བཞག་ནས་བཞུགས་སོ། །དེ་ནས་དེའི་ཚེ་བཅོམ་ལྡན་འདས་ཆོས་ཐམས་ཅད་ལ་མཉམ་པ་ཉིད་དུ་གནས་པ་ཞེས་བྱ་བའི་ཏིང་ངེ་འཛིན་ལ་སྙོམས་<line/>
པར་ཞུགས་སོ། །བཅོམ་ལྡན་འདས་སྙོམས་པར་ཞུགས་མ་ཐག་ཏུ་དགེ་སློང་གི་དགེ་འདུན་ཐམས་ཅད་ཀྱིས་བཅོམ་ལྡན་འདས་ད་ལྟར་ག་ལ་བཞུགས་པའི་སྐུ་མ་མཐོང་ངོ༌། །དེ་ནས་<line/>
སངས་རྒྱས་ཀྱི་མཐུས་ལྷ་རྣམས་ཀྱི་དབང་པོ་བརྒྱ་བྱིན་དང༌། མི་མཇེད་ཀྱི་བདག་པོ་ཚངས་པ་དང༌། གནས་གཙང་མའི་རིས་ཀྱི་ལྷའི་བུ་སུམ་ཁྲི་ཉིས་སྟོང་བཅོམ་ལྡན་འདས་ག་ལ་བ་དེར་དོང་ངོ༌།།<line/>
དེ་ནས་ལྷ་རྣམས་ཀྱི་དབང་པོ་བརྒྱ་བྱིན་དང༌། མི་མཇེད་ཀྱི་བདག་པོ་ཚངས་པ་འདི་སྙམ་དུ། བཅོམ་ལྡན་འདས་ད་ལྟར་གང་ན་བཞུགས་སྙམ་དུ་སེམས་པ་དང༌། བཅོམ་ལྡན་འདས་རྩྭའི་སྤྱིལ་<line/>
པོའི་ནང་ན་ཏིང་ངེ་འཛིན་ལ་སྙོམས་པར་ཞུགས་པ་དེ་དག་གིས་མཐོང་ངོ༌། །མཐོང་ནས་བཅོམ་ལྡན་འདས་ག་ལ་བ་དེར་དོང་སྟེ་བཅོམ་ལྡན་འདས་ཀྱི་སྤྱན་སྔར་ཅང་མི་སྨྲ་བར་སྐྱིལ་མོ་ཀྲུང་<line/>
</page>
<page index="3" id="433A">༄༅། །བཅས་ཏེ་འཁོད་དོ། །གནས་གཙང་མའི་རིས་ཀྱི་ལྷའི་བུ་རྣམས་ཀྱང་ཅང་མི་སྨྲ་བར་བཅོམ་ལྡན་འདས་ཀྱི་སྤྱན་སྔ་དེ་ཉིད་དུ་སྐྱིལ་མོ་ཀྲུང་བཅས་ཏེ་འཁོད་དོ། །དེ་<line/>
ནས་དེའི་ཚེ་བཅོམ་ལྡན་འདས་ཀྱིས་འདི་ལྟ་བུའི་རྫུ་འཕྲུལ་མངོན་པར་འདུ་མཛད་པ་མངོན་པར་མཛད་དེ། ཇི་ལྟ་བུའི་རྫུ་འཕྲུལ་མངོན་པར་འདུ་མཛད་པ་མངོན་པར་མཛད་པས། སྟོང་གསུམ་<line/>
གྱི་སྟོང་ཆེན་པོའི་འཇིག་རྟེན་གྱི་ཁམས་ན་བྱང་ཆུབ་སེམས་དཔའི་ཐེག་པ་པའི་གང་ཟག་ཐེག་པ་ལ་གསར་དུ་ཡང་དག་པར་ཞུགས་པའམ། ཐེག་པ་ལ་ཡང་དག་པར་ཞུགས་ནས་རིང་<line/>
དུ་ལོན་པའམ། ཕྱིར་མི་ལྡོག་པའམ། སྐྱེ་བ་གཅིག་གིས་ཐོགས་པའང་རུང་སྟེ། ཇི་སྙེད་འཁོད་པ་དེ་དག་ཐམས་ཅད་སྣ་ཚོགས་ཀྱི་གྲོང་ག་ལ་བ་དང༌། རྩྭའི་སྤྱིལ་པོ་ག་ལ་བ་དེར་དོང་<line/>
སྟེ་ཕྱིན་པ་དང༌། སངས་རྒྱས་ཀྱི་མཐུས་མི་གང་ཙམ་གྱི་བར་སྣང་ལ་སྐྱིལ་མོ་ཀྲུང་བཅས་ཏེ་འཁོད་དོ། །དེ་ནས་དེའི་ཚེ་འཇམ་དཔལ་གཞོན་ནུར་གྱུར་པས་སེམས་ཅན་ཐམས་ཅད་ཀྱི་<line/>
སེམས་མགུ་བར་བྱེད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དེ་ནས་འཇམ་དཔལ་གཞོན་ནུར་གྱུར་པ་ཏིང་ངེ་འཛིན་འདི་ལ་སྙོམས་པར་ཞུགས་མ་ཐག་ཏུ་འཁོར་དེ་<line/>
དག་ཐམས་ཅད་སེམས་རབ་ཏུ་དགའ་བ་དང༌། སེམས་མགུ་བ་དང༌། སེམས་རངས་པ་དང༌། སེམས་ཤིན་ཏུ་ཚིམ་པ་སྐྱེས་སོ། །དེ་ནས་དེའི་ཚེ་བྱང་ཆུབ་སེམས་དཔའ་བྱམས་པས་ཆོས་<line/>
</page>
<page index="4" id="433B">ཐམས་ཅད་རབ་ཏུ་ཞི་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །བྱང་ཆུབ་སེམས་དཔའ་བྱམས་པའི་ཏིང་ངེ་འཛིན་དེ་ལ་སྙོམས་པར་ཞུགས་མ་ཐག་ཏུ་འཁོར་དེ་དག་ཐམས་ཅད་<line/>
ཀྱི་དབང་པོ་རྣམས་རབ་ཏུ་ཞི་བར་གནས་སོ། །དེ་ནས་བྱང་ཆུབ་སེམས་དཔའ་རིན་པོ་ཆེའི་ཏོག་ཅེས་བྱ་བ་བྱང་ཆུབ་སེམས་དཔའ་དྲུག་ཁྲི་ཉིས་སྟོང་དང་ལྷན་ཅིག་ཏུ་སྣ་ཚོགས་ཀྱི་གྲོང་ག་ལ་བ་<line/>
དང༑ རྩྭའི་སྤྱིལ་བོ་ག་ལ་བ་དེར་སོང་སྟེ་ཕྱིན་མ་ཐག་ཏུ་བདག་ཉིད་སྟེང་གི་ནམ་མཁའ་བར་སྣང་ལ་འདུག་པ་སྙམ་དུ་ཤེས་ཏེ། དེ་སྟེང་གི་ནམ་མཁའ་དེ་ཉིད་ལ་སྐྱིལ་ཀྲུང་བཅས་ཏེ་འདུག་གོ།<line/>
དེ་ནས་དེའི་ཚེ་བྱང་ཆུབ་སེམས་དཔའ་རིན་པོ་ཆེའི་ཏོག་བཀོད་པ་ཆེན་པོ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །བྱང་ཆུབ་སེམས་དཔའ་རིན་པོ་ཆེའི་ཏོག་ཏིང་ངེ་འཛིན་དེ་ལ་<line/>
སྙོམས་པར་ཞུགས་མ་ཐག་ཏུ་དེ་ནས་བར་སྣང་ཐམས་ཅད་མེ་ཏོག་ཨུཏྤ་ལ་དང༌། པདྨ་དང༌། ཀུ་མུ་ད་དང༌། པདྨ་དཀར་པོས་ཀུན་ཏུ་ཁེབས་ནས་ཉི་མ་དང༌། ཟླ་བ་རྣམས་ཀྱི་འོད་ཀྱང་མི་སྣང་<line/>
བར་གྱུར་ཏོ། །དེ་ནས་བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་བྱང་ཆུབ་སེམས་དཔའ་དྲུག་ཁྲི་ཉིས་སྟོང་དང་ལྷན་ཅིག་ཏུ་སྟེང་གི་ནམ་མཁའ་ལས་སྣ་ཚོགས་<line/>
ཀྱི་གྲོང་ཁྱེར་ག་ལ་བ་དང༌། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་མ་ཐག་ཏུ་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་ས་ལ་འདུག་མ་ནུས་ནས་དེ་བྱང་ཆུབ་སེམས་<line/>
</page>
<page index="5" id="434A">༄༅། །དཔའ་ལྷག་མ་དེ་དག་དང་ལྷན་ཅིག་ཏུ་སྟེང་གི་བར་སྣང་ནམ་མཁའ་ལ་སྐྱིལ་མོ་ཀྲུང་བཅས་ཏེ་འདུག་གོ །འདུག་མ་ཐག་ཏུ་དེའི་ཚེ་བྱང་ཆུབ་སེམས་དཔའ་སྤྱན་རས་<line/>
གཟིགས་དབང་ཕྱུག་སེམས་ཅན་ཐམས་ཅད་ཀྱི་ཉོན་མོངས་པ་འཇོམས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་<line/>
ཏིང་ངེ་འཛིན་དེ་ལ་སྙོམས་པར་ཞུགས་མ་ཐག་ཏུ་དེ་ནས་འཁོར་དེ་དག་ཐམས་ཅད་ཀྱི་འདོད་ཆགས་དང༌། ཞེ་སྡང་དང༌། གཏི་མུག་དང༌། ཉོན་མོངས་པ་ཐམས་ཅད་རབ་ཏུ་ཞི་བར་གྱུར་<line/>
ཏོ༑ ༑དེ་ནས་དེའི་ཚེ་བཅོམ་ལྡན་འདས་སྟེང་གི་བར་སྣང་ལ་འཕགས་ནས་འཛུམ་པ་མཛད་དོ། །དེ་ནས་བཅོམ་ལྡན་འདས་ཀྱི་ཞལ་གྱི་སྒོ་ནས་འོད་ཟེར་ཁ་དོག་དུ་མ་འདི་ལྟ་སྟེ།<line/>
སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། བཙོད་ཀ་དང༌། ཤེལ་དང༌། དངུལ་གྱི་ཁ་དོག་ལྟ་བུ་དག་བྱུང་ངོ༌། །དེ་ནས་དེའི་ཚེ་འཇམ་དཔལ་གཞོན་ནུར་གྱུར་པས་སྟེང་<line/>
གི་བར་སྣང་ལ་གོས་ཕྲག་པ་གཅིག་ཏུ་བོགས་ཏེ་པུས་མོ་གཡས་པའི་ལྷ་ང་བར་སྣང་དེ་ཉིད་ལ་བཙུགས་ནས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་<line/>
བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་འཛུམ་པ་མཛད་པའི་རྒྱུ་ནི། གང་ལགས། རྐྱེན་ནི། གང་ལགས། བཅོམ་ལྡན་འདས་ཀྱིས་བཀའ་སྩལ་པ།<line/>
</page>
<page index="6" id="434B">འཇམ་དཔལ། བར་སྣང་འདིར་སངས་རྒྱས་ཁྲི་རྣམས་ཀྱིས་བྱང་ཆུབ་སེམས་དཔའ་རྣམས་ལ་རྡོ་རྗེའི་སྙིང་པོའི་གཟུངས་ཞེས་བྱ་བ་བཤད་དེ། ཡང་དག་པར་རབ་ཏུ་བསྟན་ཏོ། །འཇམ་<line/>
དཔལ་གྱིས་གསོལ་པ། བཅོམ་ལྡན་འདས་ཀྱིས་ད་ཡང་བྱང་ཆུབ་སེམས་དཔའ་འདི་རྣམས་ལ་རྡོ་རྗེའི་སྙིང་པོའི་གཟུངས་བཤད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། འཇམ་<line/>
དཔལ༑ ཆོག་གོ །རྡོ་རྗེའི་སྙིང་པོའི་གཟུངས་ལ་བྱང་ཆུབ་ཀྱང་མེད། སངས་རྒྱས་ཀྱི་ཆོས་རྣམས་ཀྱང་མེད། བྱང་ཆུབ་སེམས་དཔའ་འདི་དག་ནི། བྱང་ཆུབ་མངོན་པར་རྫོགས་པར་འཚང་རྒྱ་<line/>
བར་འདོད་དོ། །རྡོ་རྗེའི་སྙིང་པོའི་གཟུངས་ལ་འཁོར་བའང་མེད། མྱ་ངན་ལས་འདས་པའང་མེད་ན། བྱང་ཆུབ་སེམས་དཔའ་འདི་དག་ནི། ཡོངས་སུ་མྱ་ངན་ལས་འདའ་བར་འདོད་དོ། །རྡོ་རྗེའི་<line/>
སྙིང་པོའི་གཟུངས་ལ་དགེ་བའང་མེད། མི་དགེ་བའང་མེད་ན། བྱང་ཆུབ་སེམས་དཔའ་འདི་དག་ནི། མི་དགེ་བ་སྤོང་བར་འདོད་དོ། །རྡོ་རྗེའི་སྙིང་པོའི་གཟུངས་ལ་ཕ་རོལ་ཡང་མེད། ཚུ་<line/>
རོལ་ཡང་མེད་ན། འདི་དག་ནི། ཕ་རོལ་ཏུ་འགྲོ་བར་འདོད་དོ། །རྡོ་རྗེའི་སྙིང་པོའི་གཟུངས་ལ་ཞིང་ཡང་མེད། ཞིང་ཡོངས་སུ་གྲུབ་པའང་མེད་ན། འདི་དག་ནི། ཞིང་ཡོངས་སུ་སྒྲུབ་པར་<line/>
འདོད་དོ། །རྡོ་རྗེའི་སྙིང་པོའི་གཟུངས་ལ་བདུད་ཀྱང་མེད། བདུད་དུ་གདགས་པའང་མེད་ན། འདི་དག་ནི། བདུད་འདུལ་བར་འདོད་དོ། །རྡོ་རྗེའི་སྙིང་པོའི་གཟུངས་ལ་ཉན་ཐོས་ཀྱང་མེད།<line/>
</page>
<page index="7" id="435A">༄༅། །ཉན་ཐོས་སུ་གདགས་པའང་མེད་ན། འདི་དག་ནི། ཉན་ཐོས་ཀྱི་ཆོས་ལས་འདའ་བར་འདོད་དོ། །རྡོ་རྗེའི་སྙིང་པོའི་གཟུངས་ལ་རང་སངས་རྒྱས་ཀྱང་མེད་དེ། རང་<line/>
སངས་རྒྱས་སུ་གདགས་པའང་མེད་ན། འདི་དག་ནི། རང་སངས་རྒྱས་ཀྱི་ཆོས་ལས་འདའ་བར་འདོད་དོ། །རྡོ་རྗེའི་སྙིང་པོའི་གཟུངས་ལ་སེམས་ཅན་ཡང་མེད། སེམས་ཅན་དུ་གདགས་པའང་<line/>
མེད་ན༑ འདི་དག་ནི། སེམས་ཅན་རྣམས་ཡོངས་སུ་མྱ་ངན་ལས་བཟླ་བར་འདོད་དོ། །རྡོ་རྗེའི་སྙིང་པོའི་གཟུངས་ལ་དོན་ཀྱང་མེད། དོན་མ་ཡིན་པའང་མེད་ན། འདི་དག་ནི། དོན་བྱེད་པར་<line/>
འདོད་དོ། །རྡོ་རྗེའི་སྙིང་པོའི་གཟུངས་ལ་འདོད་ཆགས་ཀྱང་མེད། འདོད་ཆགས་སུ་གདགས་པའང་མེད་ན། འདི་དག་ནི། འདོད་ཆགས་སྤོང་བར་འདོད་དོ། །རྡོ་རྗེའི་སྙིང་པོའི་གཟུངས་ལ་<line/>
ཞེ་སྡང་ཡང་མེད། ཞེ་སྡང་དུ་གདགས་པའང་མེད་ན། འདི་དག་ནི། ཞེ་སྡང་སྤོང་བར་འདོད་དོ། །རྡོ་རྗེའི་སྙིང་པོའི་གཟུངས་ལ་གཏི་མུག་ཀྱང་མེད། གཏི་མུག་ཏུ་གདགས་པའང་མེད་ན།<line/>
འདི་དག་ནི། གཏི་མུག་སྤོང་བར་འདོད་དོ། །རྡོ་རྗེའི་སྙིང་པོའི་གཟུངས་ལ་ཤེས་པའང་མེད། མི་ཤེས་པའང་མེད་ན། འདི་དག་ནི། ཤེས་པ་མངོན་སུམ་དུ་བྱེད་པར་འདོད་དོ། །རྡོ་རྗེའི་སྙིང་<line/>
པོའི་གཟུངས་ལ་ཀུན་ནས་ཉོན་མོངས་པའང་མེད། ཀུན་ནས་ཉོན་མོངས་པར་གདགས་པའང་མེད་ན། འདི་དག་ནི། ཀུན་ནས་ཉོན་མོངས་པ་སྤོང་བར་འདོད་དོ། །རྡོ་རྗེའི་སྙིང་པོའི་གཟུངས་<line/>
</page>
<page index="8" id="435B">ལ་རྣམ་པར་བྱང་བའང་མེད། རྣམ་པར་བྱང་བར་གདགས་པའང་མེད། འདུལ་བའང་མེད། འདུལ་བ་མ་ཡིན་པའང་མེད། བྱམས་པའང་མེད། སྙིང་རྗེའང་མེད། དགའ་བའང་མེད། བཏང་སྙོམས་<line/>
ཀྱང་མེད། སྦྱིན་པའང་མེད། སེར་སྣའང་མེད། ཚུལ་ཁྲིམས་ཀྱང་མེད། འཆལ་པའི་ཚུལ་ཁྲིམས་ཀྱང་མེད། བཟོད་པའང་མེད། གནོད་སེམས་ཀྱང་མེད། བརྩོན་འགྲུས་ཀྱང་མེད། ལེ་ལོའང་<line/>
མེད༑ བསམ་གཏན་འང་མེད། རྣམ་པར་གཡེང་བའང་མེད། ཤེས་རབ་ཀྱང་མེད། འཆལ་པའི་ཤེས་རབ་ཀྱང་མེད། ལྟུང་བའང་མེད། མི་ལྟུང་བའང་མེད། ཉན་ཐོས་ཀྱང་མེད། རང་སངས་<line/>
རྒྱས་ཀྱང་མེད། དེ་བཞིན་གཤེགས་པའང་མེད། ཆོས་ཀྱང་མེད། ཆོས་མ་ཡིན་པའང་མེད། ཟབ་མོ་མ་ཡིན་པའང་མེད། སླ་བའང་མེད། ཤེས་པའང་མེད། མི་ཤེས་པའང་མེད། ཐོབ་<line/>
པའང་མེད། མངོན་པར་རྟོགས་པའང་མེད། འཁོར་བའང་མེད། མྱ་ངན་ལས་འདས་པའང་མེད། དྲན་པ་ཉེ་བར་གཞག་པ་རྣམས་ཀྱང་མེད། ཡང་དག་པར་སྤོང་བ་རྣམས་ཀྱང་མེད། རྫུ་འཕྲུལ་<line/>
གྱི་རྐང་པ་རྣམས་ཀྱང་མེད། དབང་པོ་རྣམས་ཀྱང་མེད། སྟོབས་རྣམས་ཀྱང་མེད། བྱང་ཆུབ་ཀྱི་ཡན་ལག་རྣམས་ཀྱང་མེད། ལམ་ཡང་མེད་དོ། །འཇམ་དཔལ། རྡོ་རྗེའི་སྙིང་པོའི་གཟུངས་ཐོབ་<line/>
པར་འདོད་པའི་བྱང་ཆུབ་སེམས་དཔའ་སོ་སོའི་སྐྱེ་བོའི་ཆོས་རྣམས་ལ་གནས་པར་མི་བྱའོ། །སོ་སོའི་སྐྱེ་བོའི་ཆོས་རྣམས་གཟུང་བར་མི་བྱ། དོར་བར་མི་བྱ། རྣམ་པར་བསྒྲུབ་པར་མི་བྱ། འདའ་<line/>
</page>
<page index="9" id="436A">༄༅། །བར་མི་བྱ། འཕོ་བར་མི་བྱ། བཏང་སྙོམས་སུ་གནས་པར་མི་བྱ། བསམ་པར་མི་བྱ། མངོན་པར་འབྱུང་བར་མི་བྱ། ལེ་ལོར་མི་བྱ། ཆགས་པར་མི་བྱ། མི་ཆགས་<line/>
པར་མི་བྱ། ཡོངས་སུ་ཡི་ཆད་པར་མི་བྱ། རེག་པར་མི་བྱའོ། །སོ་སོ་སྐྱེ་བོའི་ཆོས་རྣམས་ལ་ཀུན་ནས་ཉོན་མོངས་པར་འདུ་ཤེས་བསྐྱེད་པར་མི་བྱ། སྦྱིན་པར་འདུ་ཤེས་བསྐྱེད་པར་མི་<line/>
བྱ༑ གཏང་བར་འདུ་ཤེས་བསྐྱེད་པར་མི་བྱའོ། །སོ་སོ་སྐྱེ་བོའི་ཆོས་རྣམས་ཀྱང་སངས་རྒྱས་ཀྱི་ཆོས་སུ་མ་གཏོགས་པར་བལྟ་བར་མི་བྱ། སངས་རྒྱས་ཀྱི་ཆོས་རྣམས་སོ་སོའི་སྐྱེ་བོའི་<line/>
ཆོས་རྣམས་དང་སྦྱར་བར་མི་བྱ། སོ་སོ་སྐྱེ་བོའི་ཆོས་རྣམས་དང་སངས་རྒྱས་ཀྱི་ཆོས་རྣམས་སྦྱར་བར་མི་བྱ། སོ་སོ་སྐྱེ་བོའི་ཆོས་རྣམས་དམིགས་པར་མི་བྱ། ཉན་ཐོས་ཀྱི་ཆོས་རྣམས་<line/>
དང༌། རང་སངས་རྒྱས་ཀྱི་ཆོས་རྣམས་སྦྱར་བར་མི་བྱའོ། །སངས་རྒྱས་ཀྱི་ཆོས་རྣམས་ཀྱང་གཟུང་བར་མི་བྱ། སོ་སོ་སྐྱེ་བའི་ཆོས་རྣམས་ཀྱང་དོར་བར་མི་བྱ། སོ་སོ་སྐྱེ་བོའི་ཆོས་རྣམས་<line/>
བསྲུང་བར་མི་བྱ། སངས་རྒྱས་ཀྱི་ཞིང་ཡོངས་སུ་དག་པ་ལའང་གནས་པར་མི་བྱ་སྟེ། སྨོན་ལམ་ཡང་མི་གཏོང་ངོ༌། །དེ་ཅིའི་ཕྱིར་ཞེ་ན། འཇམ་དཔལ། རྡོ་རྗེ་སྙིང་པོའི་གཟུངས་ནི། རྣམ་<line/>
པར་མི་རྟོག་པ་སྟེ། འདོད་ཆགས་སུ་ཡང་དག་པར་འདུ་བ། ཞེ་སྡང་དུ་ཡང་དག་པར་འདུ་བ། གཏི་མུག་ཏུ་ཡང་དག་པར་འདུ་བ། བུད་མེད་དུ་ཡང་དག་པར་འདུ་བ། སྐྱེས་པར་ཡང་དག་<line/>
</page>
<page index="10" id="436B">པར་འདུ་བ། ལྷར་ཡང་དག་པར་འདུ་བ། ཀླུར་ཡང་དག་པར་འདུ་བ། གནོད་སྦྱིན་དུ་ཡང་དག་པར་འདུ་བ། དྲི་ཟར་ཡང་དག་པར་འདུ་བ། ལྷ་མ་ཡིན་དུ་ཡང་དག་པར་འདུ་བ། ནམ་མཁའ་<line/>
ལྡིང་དུ་ཡང་དག་པར་འདུ་བ། ལྟོ་འཕྱེ་ཆེན་པོར་ཡང་དག་པར་འདུ་བ། སངས་རྒྱས་སུ་ཡང་དག་པར་འདུ་བ། ཆོས་སུ་ཡང་དག་པར་འདུ་བ། དགེ་འདུན་དུ་ཡང་དག་པར་འདུ་བ། ཉན་ཐོས་<line/>
སུ་ཡང་དག་པར་འདུ་བ། རང་སངས་རྒྱས་སུ་ཡང་དག་པར་འདུ་བ། སེམས་ཅན་དམྱལ་བར་ཡང་དག་པར་འདུ་བ། དུད་འགྲོའི་སྐྱེ་གནས་སུ་ཡང་དག་པར་འདུ་བ། གཤིན་རྗེའི་འཇིག་<line/>
རྟེན་དུ་ཡང་དག་པར་འདུ་བ། ངན་པར་ཡང་དག་པར་འདུ་བའམ། བཟང་པོར་ཡང་དག་པར་འདུ་བ། སར་ཡང་དག་པར་འདུ་བ། ཆུར་ཡང་དག་པར་འདུ་བ། མེར་ཡང་དག་པར་འདུ་བ།<line/>
རླུང་དུ་ཡང་དག་པར་འདུ་བ། མིག་ཏུ་ཡང་དག་པར་འདུ་བ། རྣ་བར་ཡང་དག་པར་འདུ་བ། སྣར་ཡང་དག་པར་འདུ་བ། ལྕེར་ཡང་དག་པར་འདུ་བ། ལུས་སུ་ཡང་དག་པར་འདུ་བ། ཡིད་དུ་<line/>
ཡང་དག་པར་འདུ་བ་སྟེ། འཇམ་དཔལ། རྡོ་རྗེ་སྙིང་པོའི་གཟུངས་ནི། ཆོས་ཐམས་ཅད་དུ་ཡང་དག་པར་འདུ་བའོ། །འཇམ་དཔལ། འདི་ལྟ་སྟེ། དཔེར་ན། ཤར་ཕྱོགས་ཀྱི་ནམ་མཁའི་<line/>
ཁམས་གང་ཡིན་པ་དང༌། ལྷོ་ཕྱོགས་ཀྱི་གང་ཡིན་པ་དང༌། ནུབ་ཕྱོགས་ཀྱི་གང་ཡིན་པ་དང༌། བྱང་ཕྱོགས་ཀྱི་གང་ཡིན་པ་དང༌། འོག་གི་གང་ཡིན་པ་དང༌། སྟེང་གི་ནམ་མཁའི་ཁམས་གང་<line/>
</page>
<page index="11" id="437A">༄༅། །ཡིན་པ་དེ་དག་ཐམས་ཅད་ནམ་མཁའི་ཁམས་སུ་ཡང་དག་པར་འདུ་བར་གྱུར་པ་དེ་བཞིན་དུ་འཇམ་དཔལ། རྡོ་རྗེའི་སྙིང་པོའི་གཟུངས་འདིའང་ཆོས་ཐམས་ཅད་དུ་<line/>
ཡང་དག་པར་འདུ་བར་འགྱུར་རོ། །དེ་སྐད་ཅེས་བཀའ་སྩལ་པ་དང༌། འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། ཇི་ལྟར་<line/>
ན༑ འདོད་ཆགས་གཟུངས་ཀྱི་གཞི་ལགས། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། འདོད་ཆགས་འདོད་ཆགས་ཞེས་བྱ་བ་ནི། ཤར་ཕྱོགས་ནས་འོངས་ཏེ་སེམས་<line/>
ཅན་རྣམས་ལ་ཀུན་ནས་ཉོན་མོངས་པར་བྱེད་པ་མ་ཡིན། ལྷོ་ཕྱོགས་ནས་མ་ཡིན། ནུབ་ཕྱོགས་ནས་མ་ཡིན། བྱང་ཕྱོགས་ནས་མ་ཡིན། འོག་ནས་མ་ཡིན། སྟེང་གི་ཕྱོགས་ནས་<line/>
འོངས་ཏེ་སེམས་ཅན་རྣམས་ལ་ཉོན་མོངས་པར་བྱེད་པ་མ་ཡིན་ནོ། །ནང་ནས་སྐྱེས་ཏེ་སེམས་ཅན་རྣམས་ལ་ཀུན་ནས་ཉོན་མོངས་པར་བྱེད་པ་མ་ཡིན། ཕྱི་རོལ་ནས་ཀྱང་མ་ཡིན་ནོ། །<line/>
འཇམ་དཔལ། གལ་ཏེ་འདོད་ཆགས་ནང་ནས་ལངས་ཏེ་སེམས་ཅན་རྣམས་ལ་ཀུན་ནས་ཉོན་མོངས་པར་བྱེད་ན་ནི། དེའི་ཕྱིར་སེམས་ཅན་རྣམས་ཀུན་ནས་ཉོན་མོངས་པ་ཅན་ཉིད་དུ་<line/>
འགྱུར་ཏེ། ཕྱིས་ཀྱང་ཆོས་མངོན་པར་རྟོགས་པར་མི་འགྱུར་རོ། །འཇམ་དཔལ། ཆོས་ནི། མི་འོང༌། མི་འགྲོ། ནང་ན་མི་འདུག །ཕྱི་རོལ་ནའང་མི་འདུག །གཉིས་ཀ་མེད་པར་ཡང་མི་<line/>
</page>
<page index="12" id="437B">འདུག་སྟེ། དེ་ལ་བགྲང་པ་གང་ཡང་མེད་དེ། དེས་ན། འདོད་ཆགས་ནི། གཟུངས་ཀྱི་གཞི་ཞེས་བྱའོ། །ཞེ་སྡང་ནི། གཟུངས་ཀྱི་གཞིའོ། །འཇམ་དཔལ་གྱིས་གསོལ་པ། བཅོམ་ལྡན་<line/>
འདས༑ ཇི་ལྟར་ན། ཞེ་སྡང་གཟུངས་ཀྱི་གཞི་ལགས། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། ཞེ་སྡང་ནི། ཅ་ཅོ་བཏོན་པ་ལས་འབྱུང་སྟེ། ཅ་ཅོ་བཏོན་པ་དེ་ནི། འདས་<line/>
པའང་མ་ཡིན། མ་འོངས་པའང་མ་ཡིན། ད་ལྟར་བྱུང་བའང་མ་ཡིན་ནོ། །འཇམ་དཔལ། གལ་ཏེ་འདས་པ་ལས་ཆོས་རྣམས་འབྱུང་དུ་ཟིན་ན། རྟག་པར་འགྱུར་རོ། །འཇམ་དཔལ། མ་<line/>
འོངས་པའི་རྐྱེན་རྣམས་ལས་ཀྱང་ཞེ་སྡང་འབྱུང་བ་མེད་དོ། །ད་ལྟར་གྱི་རྐྱེན་ཀྱང་འདུག་པ་མེད་ཅིང་མ་འགགས་པའོ། །འཇམ་དཔལ། ཆོས་གང་འདས་པ་ལས་མ་བྱུང༌། མ་འོངས་པ་ལས་<line/>
ཀྱང་མ་ཡིན། ད་ལྟར་གྱི་ལས་ཀྱང་མ་ཡིན་པ་དེ་ནི། དུས་གསུམ་དུ་ཡོངས་སུ་དག་པའི་གཟུངས་ཀྱི་གཞི་ཞེས་བྱའོ། །འཇམ་དཔལ། གཏི་མུག་ནི། གཟུངས་ཀྱི་གཞིའོ། །གསོལ་པ།<line/>
བཅོམ་ལྡན་འདས། ཇི་ལྟར་ན། གཏི་མུག་གཟུངས་ཀྱི་གཞི་ལགས། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། གཏི་མུག་ནི། མ་རིག་པ་ལས་བྱུང་སྟེ། མ་རིག་པ་དེའང་<line/>
སའི་ཁམས་དང་མ་འདྲེས། ཆུའི་ཁམས་དང་མ་ཡིན། མེའི་ཁམས་དང་མ་ཡིན། རླུང་གི་ཁམས་དང་མ་ཡིན། ནམ་མཁའི་ཁམས་དང་མ་ཡིན། རྣམ་པར་ཤེས་པའི་ཁམས་དང་མ་<line/>
</page>
<page index="13" id="438A">༄༅། །འདྲེས་པའོ། །འཇམ་དཔལ། མ་འདྲེས་པའི་ཆོས་ནི། ཀུན་ནས་ཉོན་མོངས་པ་ཅན་དུ་མི་འགྱུར་ཞིང་རྣམ་པར་བྱང་བར་མི་འགྱུར་རོ། །འཇམ་དཔལ། གལ་ཏེ་མ་<line/>
འདྲེས་པའི་ཆོས་དེ་ཀུན་ནས་ཉོན་མོངས་པ་ཅན་དུ་འགྱུར་བའམ། རྣམ་པར་བྱང་བར་འགྱུར་དུ་ཟིན་ན། ནམ་མཁའང་ཀུན་ནས་ཉོན་མོངས་པ་ཅན་དུ་འགྱུར་ཞིང་རྣམ་པར་བྱང་བར་<line/>
འགྱུར་རོ། །དེ་ཅིའི་ཕྱིར་ཞེ་ན། འཇམ་དཔལ། ནམ་མཁའ་ནི། ཆོས་གང་དང་ཡང་མ་འདྲེས་པ་སྟེ། འཇམ་དཔལ། གང་མ་རིག་པ་དང་མ་འདྲེས་པ། མི་འཕོ་བ། འདུལ་བ་མ་ཡིན་པ།<line/>
ཡོད་པ་མ་ཡིན་པ། མ་བྱུང་བ། དངོས་པོ་མེད་པ། མི་མཐོང་བ། མི་སྣང་བ། གཟུང་དུ་མེད་པ། མ་བཅིངས་པ། མ་གྲོལ་བ། ཚད་མེད་པ། ཡ་མ་བརླ། གསོབ། གསོག །སྟོང་པ་ནི། ཀུན་<line/>
ནས་ཉོན་མོངས་པ་ཞེའམ། རྣམ་པར་བྱང་བ་ཞེས་བརྗོད་པར་བྱའམ། གསོལ་པ། བཅོམ་ལྡན་འདས། དེ་ནི། མ་ལགས་སོ། །བཀའ་སྩལ་པ། འཇམ་དཔལ། མ་རིག་པ་མ་རིག་པ་<line/>
ཞེས་དེ་བཞིན་གཤེགས་པས་བསྟན་པ་དེའི་ཐོག་མ་མེད་དོ། །རྟག་ཏུ་གཅིག་པ་ཉིད་ཀྱང་མེད་དོ། །ཐོག་མའི་མཐའ་ཡང་མེད། ཐ་མའི་མཐའ་ཡང་མེད། ད་ལྟར་བྱུང་བའང་མེད་<line/>
དེ༑ དེས་ན་མ་རིག་པ་ཞེས་བྱའོ། །འཇམ་དཔལ། ཆོས་གང་མེད་ཅིང་མི་རྙེད། རྣམ་པར་མི་རིག །མི་སྣང༌། མི་ཆགས། རྣམ་པར་མི་ཆགས། ཞེ་མི་སྡང༌། གཏི་མི་མུག་པ་སྟ།<line/>
</page>
<page index="14" id="438B">ཆོས་གང་ལའང་ཀུན་ནས་ཉོན་མོངས་པའམ། རྣམ་པར་བྱང་བའམ། སྒྲིབ་པའི་བྱ་བ་བྱེད་དམ། གསོལ་བ། བཅོམ་ལྡན་འདས། དེ་ནི། མ་ལགས་སོ། །བདེ་བར་གཤེགས་པ། དེ་ནི། མ་<line/>
ལགས་སོ། །བཅོམ་ལྡན་འདས། གལ་ཏེ་དེ་ནི། མ་རིག་པའི་ཆོས་གང་ལའང་ཀུན་ནས་ཉོན་མོངས་པའམ། རྣམ་པར་བྱང་བའམ། སྒྲིབ་པའི་བགྱི་བ་མ་བགྱིད་ན། ཇི་ལྟར་ན། བཅོམ་ལྡན་<line/>
འདས་ཀྱིས་མ་རིག་པ་ཀུན་ནས་ཉོན་མོངས་པ་ཞེས་བཀའ་སྩལ། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། འདི་ལྟ་སྟེ། དཔེར་ན། གཙུབ་ཤིང་དང་གཙུབ་སྟན་ལའང་བརྟེན།<line/>
མིའི་ལག་པས་གཙུབས་པ་ལའང་བརྟེན་ནས་དུ་བ་འབྱུང་ཞིང་མེ་མངོན་པར་འགྲུབ་སྟེ། མེ་དེའང་གཙུབ་ཤིང་ལའང་མི་གནས། གཙུབ་སྟན་ལའང་མི་གནས། མིའི་ལག་པས་གཙུབས་པ་<line/>
ལའང་མི་གནས་སོ། །འཇམ་དཔལ། དེ་བཞིན་དུ་སྐྱེས་བུ་གང་ཟག་རྨོངས་པ་ལ་འདོད་ཆགས་དང༌། ཞེ་སྡང་དང༌། གཏི་མུག་གིས་ཡོངས་སུ་གདུང་བ་མེད་པ་འབྱུང་སྟེ། ཡོངས་སུ་གདུང་<line/>
བ་དེའང་ནང་ནའང་མི་གནས། ཕྱི་རོལ་ནའང་མི་གནས། གཉི་ག་མེད་པར་ཡང་མི་གནས་མོད་ཀྱི། འཇམ་དཔལ། འོན་ཀྱང་གཏི་མུག་ཅེས་བྱའོ། །དེ་ཅིའི་ཕྱིར་ཞེ་ན། འཇམ་དཔལ། ཆོས་<line/>
ཐམས་ཅད་ནི། ཤིན་ཏུ་གྲོལ་བ་ཡིན་པའི་ཕྱིར་ཏེ། ཆོས་གང་ཤིན་ཏུ་གྲོལ་བ་དེ་ནི། གཟུངས་ཀྱི་གཞི་ཞེས་བྱའོ། །དེ་ནས་བཅོམ་ལྡན་འདས་ལ་འཇམ་དཔལ་གཞོན་ནུར་གྱུར་པས་<line/>
</page>
<page index="15" id="439A">༄༅། །འདི་སྐད་ཅས་གསོལ་ཏོ། །བཅོམ་ལྡན་འདས། བྱང་ཆུབ་སེམས་དཔའ་ཆོས་ཀྱི་སྒོ་གང་དང་ལྡན་ན། ཐམས་ཅད་ཀྱི་རྗེས་སུ་སོང་བའི་གཟུངས་ཐོབ་པར་འགྱུར་བའི་<line/>
ཆོས་ཀྱི་སྒོ་འགའ་མཆིས་ལགས་སམ། བཅོམ་ལྡན་འདས་ཀྱིས་བཀའ་སྩལ་བ། འཇམ་དཔལ། བྱང་ཆུབ་སེམས་དཔའ་ཆོས་ཀྱི་སྒོ་གང་དང་ལྡན་ན། ཐམས་ཅད་ཀྱི་རྗེས་སུ་སོང་<line/>
བའི་གཟུངས་ཐོབ་པའི་ཆོས་ཀྱི་སྒོ་ཡོད་དེ། ཡི་གེ་གཅིག་ལས་ཡི་གེ་འབུམ་དུ་བཤད་ཀྱང་ཡི་གེ་དེའི་མཐའ་མི་རྟོགས་ཏེ། ཆོས་ཀྱི་སྒོ་གང་དང་གང་གིས་བཤད་པའི་ཆོས་ཀྱི་སྒོ་དེ་<line/>
དང་དེ་ལས་ཆོས་ཀྱི་སྒོ་མཐའ་ཡས་པ་དག་སྣང་བར་འགྱུར་ཞིང་སྤོབས་པའང་ཐོགས་པ་མེད་དོ། །དེ་སྤོབས་པའང་ཐོགས་པ་མེད་པའི་ཕྱིར་ཆོས་ཀྱི་སྒོ་ཐམས་ཅད་བརྗོད་དོ། །ཆོས་ཀྱི་<line/>
སྒོའི་ཚིག་གཅིག་ལ་ཆོས་ཀྱི་སྒོའི་ཚིག་ཐམས་ཅད་རྗེས་སུ་འཇུག་པར་བྱེད་དོ། །ཆོས་ཀྱི་སྒོའི་ཚིག་ཐམས་ཅད་ལ་ཆོས་ཀྱི་སྒོའི་ཚིག་གཅིག་རྗེས་སུ་འཇུག་པར་བྱེད་དོ། །འཇམ་དཔལ་<line/>
གྱིས་གསོལ་པ། བཅོམ་ལྡན་འདས། ཆོས་ཀྱི་སྒོ་དེ་ཇི་ལྟ་བུ་ཞིག་ལགས། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། ཆོས་ཐམས་ཅད་ནི། ལྷའི་སྒོ་སྟེ། འདི་ནི། གཟུངས་<line/>
གྱི་གཞིའོ། །གསོལ་པ། བཅོམ་ལྡན་འདས། ཇི་ལྟར་ན། དེ་གཟུངས་ཀྱི་གཞི་ལགས། བཀའ་སྩལ་པ། འཇམ་དཔལ། ཆོས་ཐམས་ཅད་ནི། དུལ་བའི་ས་ལ་གནས་པ་སྟེ། དེ་ནི། ལྷ་<line/>
</page>
<page index="16" id="439B">ལྟ་བུར་འཇུག་པའི་གཟུངས་ཀྱི་གཞིའོ། །འཇམ་དཔལ། ཆོས་ཐམས་ཅད་ཀླུའི་སྒོ་སྟེ། འདི་ནི། གཟུངས་ཀྱི་གཞིའོ། །གསོལ་པ། བཅོམ་ལྡན་འདས། ཇི་ལྟར་ན། དེ་གཟུངས་ཀྱི་གཞི་ལགས།<line/>
བཀའ་སྩལ་པ། འཇམ་དཔལ། ཆོས་ཐམས་ཅད་ནི། མིང་མེད་པ། ཡི་གེ་ཡོངས་སུ་ཆད་པ། ཡི་གེ་མེད་པ། ཡི་གེས་ཡོངས་སུ་བརྗོད་པ་སྟེ། དེ་ནི། ཀླུ་ལྟ་བུར་འཇུག་པའི་གཟུངས་ཀྱི་གཞིའོ།།<line/>
འཇམ་དཔལ། ཆོས་ཐམས་ཅད་ནི། གནོད་སྦྱིན་གྱི་སྒོ་སྟེ། འདི་ནི། གཟུངས་ཀྱི་གཞིའོ། །གསོལ་པ། བཅོམ་ལྡན་འདས། ཇི་ལྟར་ན། དེ་གཟུངས་ཀྱི་གཞི་ལགས། བཀའ་སྩལ་པ། འཇམ་<line/>
དཔལ༑ ཆོས་ཐམས་ཅད་ནི། མ་སྐྱེས་པའི་ཕྱིར་མི་ཟད་པའི་རྣམ་པར་ཞུགས་པའི་སྒོ་སྟེ། དེ་ནི། གནོད་སྦྱིན་ལྟ་བུར་འཇུག་པའི་གཟུངས་ཀྱི་གཞིའོ། །འཇམ་དཔལ། ཆོས་ཐམས་ཅད་ནི། དྲི་<line/>
ཟའི་སྒོ་སྟེ། དེ་ནི། གཟུངས་ཀྱི་གཞིའོ། །གསོལ་པ། བཅོམ་ལྡན་འདས། ཇི་ལྟར་ན། དེ་གཟུངས་ཀྱི་གཞི་ལགས། བཀའ་སྩལ་པ། འཇམ་དཔལ། ཆོས་ཐམས་ཅད་ནི། ཚད་མེད། གྲངས་<line/>
མེད༑ དཔག་ཏུ་མེད། ནམ་མཁའ་དང་མཉམ་པའི་ཕྱིར་བགྲང་བ་ལས་འདས་པ་སྟེ། དེ་ནི། དྲི་ཟ་ལྟ་བུར་འཇུག་པའི་གཟུངས་ཀྱི་གཞིའོ། །འཇམ་དཔལ། ཆོས་ཐམས་ཅད་ནི། ལྷ་མ་ཡིན་གྱི་སྒོ་སྟེ།<line/>
འདི་ནི༑ གཟུངས་ཀྱི་གཞིའོ། །གསོལ་པ། བཅོམ་ལྡན་འདས། ཇི་ལྟར་ན། དེ་གཟུངས་ཀྱི་གཞི་ལགས། བཀའ་སྩལ་པ། འཇམ་དཔལ། ཆོས་ཐམས་ཅད་ནི། མེད་པའི་སྒོ་སྟེ། མིང་དུ་རིག་པར་<line/>
</page>
<page index="17" id="440A">༄༅། །བྱ་བ་མ་ཡིན། གཟུགས་སུ་རིག་པར་བྱ་བ་མ་ཡིན། སྒྲར་རིག་པར་བྱ་བ་མ་ཡིན། དྲིར་རིག་པར་བྱ་བ་མ་ཡིན། རོར་རིག་པར་བྱ་བ་མ་ཡིན། རེག་པར་རིག་པར་བྱ་བ་མ་<line/>
ཡིན༑ ཡིད་དུ་རིག་པར་བྱ་བ་མ་ཡིན། སངས་རྒྱས་སུ་རིག་པར་བྱ་བ་མ་ཡིན། ཆོས་སུ་རིག་པར་བྱ་བ་མ་ཡིན། དགེ་འདུན་དུ་རིག་པར་བྱ་བ་མ་ཡིན། ཉན་ཐོས་སུ་རིག་པར་བྱ་བ་མ་ཡིན།<line/>
རང་སངས་རྒྱས་སུ་རིག་པར་བྱ་བ་མ་ཡིན། སོ་སོ་སྐྱེ་བོར་རིག་པར་བྱ་བ་མ་ཡིན་ཞིང༌། འཇམ་དཔལ། ཆོས་ཐམས་ཅད་ནི། ཤིན་ཏུ་ཀུན་ནས་མ་སྐྱེས་པའི་ཚུལ་གྱིས་རིག་པར་བྱ་བ་མ་<line/>
ཡིན་པ་སྟེ། དེ་ནི། ལྷ་མ་ཡིན་ལྟ་བུར་འཇུག་པའི་གཟུངས་ཀྱི་གཞིའོ། །འཇམ་དཔལ། ཆོས་ཐམས་ཅད་ནི། ནམ་མཁའ་ལྡིང་གི་སྒོ་སྟེ། འདི་ནི། གཟུངས་ཀྱི་གཞིའོ། །གསོལ་པ། བཅོམ་<line/>
ལྡན་འདས། ཇི་ལྟར་ན། དེ་གཟུངས་ཀྱི་གཞི་ལགས། བཀའ་སྩལ་པ། འཇམ་དཔལ། ཆོས་ཐམས་ཅད་ནི། འོང་བ་མེད་ཅིང་འགྲོ་བ་མེད་པ་སྟེ། མི་རྒྱུག་པ། རྣམ་པར་མི་རྒྱུག་པ།<line/>
མི་འབྲོས་པ། མི་འགྲོ་བ། མི་འོང་པ། མི་འཕོ་བ། མི་སྐྱེ་བ། མི་རྟེན་པ། མི་གནས་པ། མི་ཆགས་པ། མི་འཆིང་བ། ཞེ་མི་སྡང་བ། གཏི་མི་མུག་པ། མི་འགྲོལ་པ། མི་གནས་པ།<line/>
རབ་ཏུ་མི་གནས་པ་སྟེ། འཇམ་དཔལ། ནམ་མཁའ་ལ་ཆགས་པ་མེད་པའི་ཕྱིར་ཆོས་ཐམས་ཅད་ནི། གནས་པ་མེད་པའི་སྒོ་སྟེ། དེ་ནི། ནམ་མཁའ་ལྡིང་ལྟ་བུར་འཇུག་པའི་གཟུངས་<line/>
</page>
<page index="18" id="440B">ཀྱི་གཞིའོ། །འཇམ་དཔལ། ཆོས་ཐམས་ཅད་ནི། མིའམ་ཅིའི་སྒོ་སྟེ། འདི་ནི། གཟུངས་ཀྱི་གཞིའོ། །གསོལ་པ། བཅོམ་ལྡན་འདས། ཇི་ལྟར་ན། དེ་གཟུངས་ཀྱི་གཞི་ལགས། བཀའ་སྩལ་<line/>
པ༑ འཇམ་དཔལ། ཆོས་ཐམས་ཅད་ནི། བྱེད་པ་པོ་ལས་ལོག་པ་སྟེ། མི་བྱས་པ། མི་འགྱུར་བ། བྱེད་པ་པོ་ཀུན་ཏུ་བསལ་ན་མི་རྙེད་པ་སྟེ། འཇམ་དཔལ། དེ་ནི། མི་འམ་ཅི་ལྟ་བུའི་སྐོར་<line/>
འཇུག་པའི་གཟུངས་ཀྱི་གཞིའོ། །འཇམ་དཔལ། ཆོས་ཐམས་ཅད་ལྟོ་འཕྱེ་ཆེན་པོའི་སྒོ་སྟེ། འདི་ནི། གཟུངས་ཀྱི་གཞིའོ། །གསོལ་པ། བཅོམ་ལྡན་འདས། ཇི་ལྟར་ན། དེ་གཟུངས་ཀྱི་གཞི་<line/>
ལགས། བཀའ་སྩལ་པ། འཇམ་དཔལ། ཆོས་ཐམས་ཅད་ནི། དྲི་མ་དང་བྲལ་ཞིང་ཤིན་ཏུ་འོད་གསལ་བ་སྟེ། སེམས་ཅན་ཐམས་ཅད་ཀྱིས་ཀུན་ནས་ཉོན་མོངས་པ་ཅན་དུ་བྱ་བའམ།<line/>
རྣམ་པར་བྱང་བར་བྱར་མི་ནུས་པ་དེ་ནི། རྣམ་པར་དག་པའི་གཟུངས་ཀྱི་གཞིའོ། །དེ་ཅིའི་ཕྱིར་ཞེ་ན། འཇམ་དཔལ། ཆོས་ཐམས་ཅད་རང་བཞིན་གྱིས་མ་སྐྱེས་པའི་ཕྱིར་གཏན་དུ་ཡོངས་<line/>
སུ་མྱ་ངན་ལས་འདས་པ་སྟེ། དེ་ནི། ལྟོ་འཕྱེ་ཆེན་པོ་ལྟ་བུར་འཇུག་པའི་གཟུངས་ཀྱི་གཞིའོ། །འཇམ་དཔལ། ཆོས་ཐམས་ཅད་ནི། བུད་མེད་ཀྱི་སྒོ་སྟེ། འདི་ནི། གཟུངས་ཀྱི་གཞིའོ། །གསོལ་པ།<line/>
བཅོམ་ལྡན་འདས། ཇི་ལྟར་ན། དེ་གཟུངས་ཀྱི་གཞི་ལགས། བཀའ་སྩལ་པ། འཇམ་དཔལ། འདི་ལྟ་སྟེ། ཆོས་ཐམས་ཅད་ནི། དངོས་པོ་མེད་པའི་ཕྱིར་མི་དྲེན་པ། སྐྱེས་པའི་དབང་པོ་དང༌།<line/>
</page>
<page index="19" id="441A">༄༅། །བུད་མེད་ཀྱི་དབང་པོ་དང་བྲལ་བ་སྟེ། དེ་ནི། བུད་མེད་ལྟ་བུར་འཇུག་པའི་གཟུངས་ཀྱི་གཞིའོ། །འཇམ་དཔལ། ཆོས་ཐམས་ཅད་ནི། སྐྱེས་པའི་སྒོ་སྟེ། འདི་ནི། གཟུངས་ཀྱི་<line/>
གཞིའོ༑ ༑གསོལ་པ། བཅོམ་ལྡན་འདས། ཇི་ལྟར་ན། དེ་གཟུངས་ཀྱི་གཞི་ལགས། བཀའ་སྩལ་པ། འཇམ་དཔལ། རྣམ་པ་ཐམས་ཅད་དུ་སྐྱེས་པ་ཉིད་ནི། མི་དམིགས་ཏེ། ཐོག་མའི་<line/>
མཐར་ཡང་མི་དམིགས། ཐ་མའི་མཐར་ཡང་མི་དམིགས། ད་ལྟར་བྱུང་བར་ཡང་མི་དམིགས་སོ། །འཇམ་དཔལ། གང་དུས་གསུམ་དུ་མི་དམིགས་པ་དེ་ལ་སྐྱེས་པའང་མེད། བུད་<line/>
མེད་ཀྱང་མེད་དེ། གཞན་དུ་ན་མིང་གི་བརྡས་བརྗོད་པར་ཟད་དོ། །མིང་དེའང་བདེན་པ་སྟེ། གཟུངས་ཀྱི་བརྡས་དེ་དག་བཏགས་སོ། །གཟུངས་དེའང་འབྱུང་བ་ཆེན་པོ་བཞི་ལས་གྱུར་པ་སྟེ།<line/>
འབྱུང་བ་ཆེན་པོ་བཞི་རྣམས་ཀྱི་སྐྱེ་བའང་མི་དམིགས་སོ། །ཆོས་ཐམས་ཅད་མ་སྐྱེས་པའི་ཕྱིར་ཆོས་ཐམས་ཅད་གཏན་དུ་ཡོངས་སུ་མྱ་ངན་ལས་འདས་པ་སྟེ། དེ་ནི། སྐྱེས་པ་ལྟ་བུར་<line/>
འཇུག་པའི་གཟུངས་ཀྱི་གཞིའོ། །འཇམ་དཔལ། ཆོས་ཐམས་ཅད་ནི། སེམས་ཅན་དམྱལ་བའི་སྒོ་སྟེ། འདི་ནི། གཟུངས་ཀྱི་གཞིའོ། །གསོལ་པ། བཅོམ་ལྡན་འདས། ཇི་ལྟར་ན། དེ་<line/>
གཟུངས་ཀྱི་གཞི་ལགས། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། སེམས་ཅན་དམྱལ་བ་གང་དུ་ཡང་དག་པར་འདུ་བར་འགྱུར། འཇམ་དཔལ་གྱིས་གསོལ་པ། བཅོམ་<line/>
</page>
<page index="20" id="441B">ལྡན་འདས། སེམས་ཅན་དམྱལ་བ་ནི། ནམ་མཁར་ཡང་དག་པར་འདུ་བ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། འདི་ཇི་སྙམ་དུ་སེམས། སེམས་ཅན་དམྱལ་བ་རང་<line/>
གི་རྟོག་པ་ལས་བྱུང་ངམ། འོན་ཏེ་ངོ་བོ་ཉིད་ལས་བྱུང༌། འཇམ་དཔལ་གྱིས་གསོལ་པ། བཅོམ་ལྡན་འདས། བྱིས་པ་སོ་སོ་སྐྱེ་བོ་རང་གི་རྟོག་པས་སེམས་ཅན་དམྱལ་བ་དང༌། དུད་འགྲོ་དང༌།<line/>
གཤིན་རྗེའི་འཇིག་རྟེན་དུ་རིག་སྟེ། དེ་དག་མ་མཆིས་པ་ལ་སྒྲོ་བཏགས་པའི་སླད་དུ་ངན་སོང་གསུམ་དུ་གནོད་པ་ཚོར་ཞིང་སྡུག་བསྔལ་མྱོང་ལགས་སོ། །བཅོམ་ལྡན་འདས། བདག་གིས་<line/>
སེམས་ཅན་དམྱལ་བ་ཇི་ལྟར་མི་མཐོང་བ་དེ་བཞིན་དུ་སེམས་ཅན་དམྱལ་བ་པ་རྣམས་མི་མཐོང་སྟེ། སེམས་ཅན་དམྱལ་བའི་སྡུག་བསྔལ་ཡང་མ་མཆིས་སོ། །བཅོམ་ལྡན་འདས། འདི་<line/>
ལྟ་སྟེ༑ དཔེར་བགྱི་ན། མི་ལ་ལ་ཞིག་གཉིད་ཀྱིས་ལོག་པའི་རྨི་ལམ་ན་བདག་སེམས་ཅན་དམྱལ་བར་ལྟུང་བ་སྙམ་དུ་རིག་ནས་དེ་དེ་ན་ལྕགས་ཀྱི་བུམ་པ་རབ་ཏུ་ཁོལ་བ། ཤིན་ཏུ་འབར་<line/>
པ་འོང་མ་དུ་མ་མཆིས་པའི་ནང་ན་བདག་བཅུག་ནས་དེ་དེ་ན་སྡུག་བསྔལ་གྱི་ཚོར་བ་མྱོང་བར་རབ་ཏུ་འཚལ་ཏེ། དེ་ཡིད་དངངས་ཤིང་ཡོངས་སུ་གདུང་བར་རིག་ནས་འཇིགས་སྐྲག་སྟེ་<line/>
དངངས་ནས་དེ་སླར་སད་པ་དང༌། ཀྱེ་མའོ་སྡུག་བསྔལ་ལོ། །ཀྱེ་མ་སྡུག་བསྔལ་ལོ། །ཞེས་ཆོ་ངེས་འདེབས་ན། དེའི་མཛའ་བཤེས་དང༌། ཉེ་དུ་དང༌། ཕུ་ནུ་རྣམས་ཀྱིས་ཁྱོད་ཅིས་སྡུག་<line/>
</page>
<page index="21" id="442A">༄༅། །བསྔལ་ཞེས་དྲིས་པ་དང༌། མི་དེས་དེ་དག་ལ་འདི་སྐད་ཅེས་བདག་ནི། སེམས་ཅན་དམྱལ་བའི་སྡུག་བསྔལ་མྱོང་ངོ༌། །ཞེས་སྨྲས་ནས་ཡང་དེ་མཛའ་བཤེས་<line/>
དང༌། ཉེ་དུ་དང༌། ཕུ་ནུ་རྣམས་ལ་གཤེ་ཞིང་འཚིག་སྟེ། བདག་ནི། སེམས་ཅན་དམྱལ་བའི་སྡུག་བསྔལ་མྱོང་ན། ཁྱོད་ཀྱིས་སླར་ཕྱི་ཕྱིར་ཞིང་ང་ལ་ཅིས་སྡུག་བསྔལ་ཞེས་དྲིར་ཅི་<line/>
ཡོད་ཅེས་མཆི་ལ། དེ་ནས་མཛའ་བཤེས་དང༌། ཉེ་དུ་དང༌། ཕུ་ནུ་དེ་དག་གིས་མི་དེ་ལ་འདི་སྐད་ཅེས་ཀྱེ་མ་མ་འཇིགས་ཤིག །མ་འཇིགས་ཤིག །མི་ཁྱོད་ནི། གཉིད་ཀྱིས་ལོག་སྟེ་ཁྱིམ་<line/>
འདི་ནས་གར་ཡང་མ་སོང་ངོ༌། །ཞེས་བགྱིས་པ་དང༌། མི་དེས་སླར་དྲན་པ་རྙེད་ནས་བདག་ནི། གཉིད་ཀྱིས་ལོག་སྟེ། ཡང་དག་པ་མ་ཡིན་པ་དངོས་པོ་མེད་པ་དེ་ལ་བདག་གིས་བརྟགས་<line/>
པ་ལྟ་ཞིག་སྟེ། དངོས་པོ་ཅིའང་མེད་དོ། །སྙམ་བགྱིད་ནས་དེ་ལྟར་ཡང་ཡིད་བདེ་བ་རྙེད་ནས་བཅོམ་ལྡན་འདས། ཇི་ལྟར་མི་དེ་གཉིད་ཀྱིས་ལོག་པའི་རྨི་ལམ་ན་མ་མཆིས་པ་ལ་སྒྲོ་བཏགས་<line/>
ནས་བདག་སེམས་ཅན་དམྱལ་བར་མཆིས་སོ། །སྙམ་དུ་རིག་པ་དེ་བཞིན་དུ། བཅོམ་ལྡན་འདས། བྱིས་པ་སོ་སོ་སྐྱེ་བོ་ཐམས་ཅད་མཆིས་པ་མ་ལགས་པའི་འདོད་ཆགས་<line/>
ཀྱིས་ཀུན་ཏུ་དཀྲིས་པས་བུད་མེད་ཀྱི་མཚན་མར་རྟོག་གོ། དེ་དག་གིས་བུད་མེད་ཀྱི་མཚན་མར་བརྟགས་ནས་བུད་མེད་དང་བདག་ལྷན་ཅིག་ཏུ་རྩེ་དགའ་མགུར་སྤྱོད་པར་རིག་སྟེ། དེ་<line/>
</page>
<page index="22" id="442B">དག་འདི་སྙམ་དུ་བདག་ནི། སྐྱེས་བ། འདི་ནི། བུད་མེད་དོ། །འདི་ནི། བདག་གི་བུད་མེད་དོ་སྙམ་ནས་དེ་སྲེད་པའི་འདོད་ཆགས་ཀྱིས་ཀུན་ཏུ་དཀྲིགས་པའི་སེམས་གྱིས་དེ་ལོངས་སྤྱོད་ཚོལ་<line/>
བར་སེམས་བཏང་ངོ༌། །དེ་གཞི་དེ་ལས་འཐབ་པ་དང༌། འགྱེད་པ་དང༌། རྩོད་པ་སྐྱེད་དེ། དེའི་དབང་པོ་རབ་ཏུ་ཁྲོས་པས་འཁོན་བྱུང་ངོ༌། །དེ་འདུ་ཤེས་ཕྱིན་ཅི་ལོག་པ་དེས་གུ་མ་མ་<line/>
ཐག་ཏུ་བསྐལ་པ་སྟོང་ཕྲག་མང་པོར་བདག་སེམས་ཅན་དམྱལ་བའི་སྡུག་བསྔལ་གྱི་ཚོར་བ་མྱོང་བ་སྙམ་དུ་འཚལ་ཏོ། །བཅོམ་ལྡན་འདས། འདི་ལྟ་སྟེ། མི་དེ་ལ་མཛའ་བཤེས་དང་<line/>
ཉེ་དུ་དང༌། ཕུ་ནུ་རྣམས་ཀྱིས་འདི་སྐད་ཅེས་མ་འཇིགས་ཤིག །མ་འཇིགས་ཤིག །མི་ཁྱོད་ནི། གཉིད་ཀྱིས་ལོག་སྟེ། ཁྱིམ་འདི་ནས་གར་ཡང་མ་སོང་ངོ༌། །ཞེས་མཆི་བ་ལྟར། བཅོམ་<line/>
ལྡན་འདས། སངས་རྒྱས་བཅོམ་ལྡན་འདས་ཀྱིས་ཕྱིན་ཅི་ལོག་བཞིས་རྣམ་པར་མྱོས་པའི་སེམས་ཅན་རྣམས་ལ་ཆོས་བསྟན་ཏེ། འདི་ལ་བུད་མེད་ཀྱང་མེད། སྐྱེས་པའང་མེད། སེམས་<line/>
ཅན་ཡང་མེད། སྲོག་ཀྱང་མེད། གསོ་བའང་མེད། གང་ཟག་ཀྱང་མེད། ཆོས་འདི་དག་ཐམས་ཅད་ནི། ཡང་དག་པ་མ་ཡིན་པའོ། །ཆོས་འདི་དག་ཐམས་ཅད་ནི། མེད་པའོ། །ཆོས་འདི་<line/>
དག་ཐམས་ཅད་ནི། རྣམ་པར་བསྒྲུབས་པའོ། །ཆོས་འདི་དག་ཐམས་ཅད་ནི། བཏགས་པའོ། །ཆོས་འདི་དག་ཐམས་ཅད་ནི། སྟོང་པའོ། །ཆོས་འདི་དག་ཐམས་ཅད་ནི། སྐྱེ་བ་མེད་པའོ་<line/>
</page>
<page index="23" id="443A">༄༅། །ཆོས་འདི་དག་ཐམས་ཅད་ནི། འགག་པ་མེད་པའོ། །ཆོས་འདི་དག་ཐམས་ཅད་ནི། དངོས་པོ་མེད་པའོ། །ཆོས་འདི་དག་ཐམས་ཅད་ནི། མ་འབྲེལ་བའོ། །ཆོས་<line/>
འདི་དག་ཐམས་ཅད་ནི། རྨི་ལམ་ལྟ་བུའོ། །ཆོས་འདི་དག་ཐམས་ཅད་ནི། སྒྱུ་མ་ལྟ་བུའོ། །ཆོས་འདི་དག་ཐམས་ཅད་ནི། ཆུ་ཟླ་ལྟ་བུ་སྟེ། འདི་ལ་སུའང་མི་ཆགས། མི་སྡང༌། མི་<line/>
རྨོངས་ཏེ། ཡང་དག་པ་མ་ཡིན་པ་ལ་མ་རྟོགས་ཤིག་ཅེས་བསྟན་པ་དང༌། དེ་དག་གིས་དེ་བཞིན་གཤེགས་པའི་ཆོས་དེ་ཐོས་ནས་ཆོས་ཐམས་ཅད་ལ་འདོད་ཆགས་མ་མཆིས་པར་<line/>
མཐོང་ངོ༌། །ཆོས་ཐམས་ཅད་ལ་ཞེ་སྡང་མ་མཆིས་པ་དང༌། གཏི་མུག་མ་མཆིས་པ་དང༌། སྒྲིབ་པ་མ་མཆིས་པ་དང༌། ཆགས་པ་མ་མཆིས་པར་མཐོང་ངོ༌། །ཆོས་ཐམས་ཅད་ཤིན་ཏུ་<line/>
གྲོལ་བ་དང༌། གཏན་དུ་ཡོངས་སུ་མྱ་ངན་ལས་འདས་པར་མཐོང་ནས་དེ་དག་སེམས་ནམ་མཁའ་ལ་གནས་ཏེ་འགུམ་པའི་དུས་བགྱིས་སོ། །འགུམ་པའི་དུས་བགྱིས་མ་ཐག་ཏུ་ཕུང་<line/>
པོའི་ལྷག་མ་མ་མཆིས་པའི་མྱ་ངན་ལས་འདས་པའི་དབྱིངས་སུ་མྱ་ངན་ལས་འདའ་བ་དེའང་དེ་དང་འདྲ་སྟེ། བཅོམ་ལྡན་འདས། བདག་གིས་སེམས་ཅན་དམྱལ་བ་དེ་ལྟར་མཐོང་<line/>
ལགས་སོ། །དེ་ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་ལེགས་སོ། །ཞེས་བྱ་བ་བྱིན་ཏེ། ལེགས་སོ། །ལེགས་སོ། །འཇམ་དཔལ། ཇི་ལྟར་ཁྱོད་ཀྱིས་སེམས་<line/>
</page>
<page index="24" id="443B">ཅན་དམྱལ་བ་མཐོང་བ་དེ་བཞིན་དུ་བལྟའོ། །ཇི་ལྟར་ཁྱོད་རྣམ་པར་མི་རྟོག་པ་དེ་བཞིན་དུ་མི་བརྟག་པར་བྱའོ། །འཇམ་དཔལ། སེམས་ཅན་དམྱལ་བ་དེ་ལྟར་མཐོང་ན། མི་སྐྱེ་བའི་ཆོས་ལ་<line/>
བཟོད་པ་ཐོབ་པར་འགྱུར་རོ། །སེམས་ཅན་དམྱལ་བ་ངེས་པར་བསྟན་པ་འདི་བཤད་པ་ན་བྱང་ཆུབ་སེམས་དཔའ་དགུ་ཁྲི་ཉིས་སྟོང་མི་སྐྱེ་བའི་ཆོས་ལ་བཟོད་པ་ཐོབ་ནས་དེ་དག་ཚིག་མཐུན་<line/>
པར་འདི་སྐད་ཅེས་འདི་ལྟར་སེམས་ཅན་དམྱལ་བའི་ཆོས་རྣམས་ལས་སངས་རྒྱས་ཀྱི་ཆོས་རྙེད་པར་རུང་བ་ནི། སངས་རྒྱས་ཀྱི་ཡུལ་འདི་ངོ་མཚར་ཏེ། ལེགས་སོ། །ཞེས་འཛེར་ཏོ། །དེ་<line/>
ནས་བཅོམ་ལྡན་འདས་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ། །བཅོམ་ལྡན་འདས། གཉིས་སུ་མ་མཆིས་པའི་སྒོ་གང་གིས་བྱང་ཆུབ་སེམས་དཔའ་རྣམས་<line/>
ཆོས་ཐམས་ཅད་སངས་རྒྱས་ཀྱི་ཆོས་སུ་རྟོགས་ཤིང་གཉིས་ལྟ་བུར་མི་བགྱིད་པ་གཉིས་སུ་མ་མཆིས་པའི་ཆོས་ཀྱི་སྒོ་བྱང་ཆུབ་སེམས་དཔའ་རྣམས་ལས་བསྟན་དུ་གསོལ། དེ་སྐད་ཅེས།<line/>
གསོལ་པ་དང༌། བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ། དེའི་ཕྱིར་ཀུན་ནས་ངེས་པར་བསྟན་པ་ཞེས་བྱ་བའི་ཆོས་ཀྱི་<line/>
སྒོ་འདི་ནི། ཆོས་ཀྱི་སྒོ་གང་གིས་བྱང་ཆུབ་སེམས་དཔའ་རྣམས་ཉོན་མོངས་པ་ཐམས་ཅད་ལ་སངས་རྒྱས་ཀྱི་ཆོས་རྣམས་ཡང་དག་པར་བགྲོ་བར་བྱེད་པའོ། །འཇམ་དཔལ་གྱིས་གསོལ་པ།<line/>
</page>
<page index="25" id="444A">༄༅། །བཅོམ་ལྡན་འདས། གཉིས་སུ་མ་མཆིས་པའི་སྒོ་དེ་ཇི་ལྟ་བུ་ཞིག་ལགས། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། དེའི་ཕྱིར་ལེགས་<line/>
པར་རབ་ཏུ་ཉོན་ལ་ཡིད་ལ་ཟུངས་ཤིག་དང༌། ཉོན་མོངས་པ་ཐམས་ཅད་རབ་ཏུ་རྣམ་པར་ཕྱེ་བ་ཞེས་བྱ་བའི་གཟུངས་ཀྱི་སྒོ་འདི་ངས་ཁྱོད་ལ་བཤད་དོ། །དེ་ལྟར་འཚལ་ལོ། །ཞེས་<line/>
གསོལ་ཏེ་འཇམ་དཔལ་གཞོན་ནུར་གྱུར་པ་བཅོམ་ལྡན་འདས་ཀྱི་ལྟར་ཉན་པ་དང༌། བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ། མ་རིག་<line/>
པ་ནི༑ བྱང་ཆུབ་སྟེ། འདི་ནི། གཟུངས་ཀྱི་སྒོའོ། །གསོལ་པ། བཅོམ་ལྡན་འདས། ཇི་ལྟར་ན། མ་རིག་པ་བྱང་ཆུབ་ལགས། བཀའ་སྩལ་པ། འཇམ་དཔལ། མེད་པའི་ཕྱིར་མ་<line/>
རིག་པ་ཞེས་བྱའོ། །གང་མེད་པ་དེ་ལ་སྐྱེ་བ་མེད་དོ། །གང་མ་སྐྱེས་པ་དེ་ལ་ཀུན་ནས་ཉོན་མོངས་པ་མེད་དོ། །འཇམ་དཔལ། ཀུན་ནས་ཉོན་མོངས་པ་ཅན་མ་ཡིན་པ་ནི། བྱང་ཆུབ་<line/>
སྟེ༑ རང་བཞིན་གྱིས་འོད་གསལ་བ་རྟག་ཏུ་མ་སྐྱེས་བའོ། །འཇམ་དཔལ། དེ་བཞིན་གཤེགས་པས་དོན་གྱི་དབང་འདི་གཟིགས་ནས་མ་རིག་པ་དང༌། བྱང་ཆུབ་གཉིས་སུ་མེད་<line/>
པར་སྟོན་ཏོ། །འཇམ་དཔལ། ངས་མ་རིག་པ་འདི་མ་རྙེད་དེ། དེའི་ཕྱིར་མ་རིག་པ་ཞེས་བསྟན་ཏོ། །འཇམ་དཔལ། དེ་ནི། མ་རིག་པ་ལྟ་བུར་འཇུག་པ་ཞེས་བྱ་བའི་གཟུངས་ཀྱི་སྒོ་སྟེ།<line/>
</page>
<page index="26" id="444B">འཇུག་པ་གང་གིས་སྤོབས་པ་མྱུར་བར་འགྱུར་བ། སྤོབས་པ་རྣོ་བར་འགྱུར་བ། སྤོབས་པ་ཟབ་མོར་འགྱུར་བ། སྤོབས་པ་མ་ཆགས་པར་འགྱུར་བ། སྤོབས་པ་ཐོགས་པ་མེད་པར་འགྱུར་<line/>
བའོ༑ ༑འཇམ་དཔལ། འདུ་བྱེད་རྣམས་ནི། བྱང་ཆུབ་སྟེ། འདི་ནི། གཟུངས་ཀྱི་སྒོའོ། །གསོལ་པ། བཅོམ་ལྡན་འདས། ཇི་ལྟར་ན། འདུ་བྱེད་རྣམས་བྱང་ཆུབ་ལགས། བཀའ་སྩལ་<line/>
པ༑ འཇམ་དཔལ། འདུ་བྱེད་རྣམས་ནི། གྲངས་མེད་པ། བགྲང་དུ་མེད་པ་སྟེ། དེའི་ཕྱིར་དེ་དག་གི་ཚད་མི་དམིགས་སོ། །མི་དགེ་བ་དང་མཚུངས་པར་ལྡན་ན། སེམས་ཅན་དམྱལ་བར་སྐྱེ་<line/>
བ་སྟོན་མོད་ཀྱི། འདི་ནས་ཀྱང་མི་འགྲོའོ། །དེར་འཕོ་བའང་མེད་དོ། །འཇམ་དཔལ། མི་འཕོ་བ་ནི། བྱང་ཆུབ་སྟེ། འོང་བ་དང༌། འགྲོ་བ་མེད་པའོ། །འཇམ་དཔལ། དེ་ནི། འདུ་བྱེད་ལྟ་<line/>
བུར་འཇུག་པའི་གཟུངས་ཀྱི་སྒོའོ། །འཇམ་དཔལ། རྣམ་པར་ཤེས་པ་ནི། བྱང་ཆུབ་སྟེ། འདི་ནི། གཟུངས་ཀྱི་སྒོའོ། །གསོལ་པ། བཅོམ་ལྡན་འདས། ཇི་ལྟར་ན། རྣམ་པར་ཤེས་པ་<line/>
བྱང་ཆུབ་ལགས། བཀའ་སྩལ་པ། འཇམ་དཔལ། རྣམ་པར་ཤེས་པ་ནི། སྒྱུ་མ་ལྟ་བུ་སྟེ། ཡང་དག་པ་མ་ཡིན་པ་ལས་བྱུང་བར་དེ་བཞིན་གཤེགས་པས་གསུངས་སོ། །འཇམ་དཔལ།<line/>
ཇི་ལྟར་བྱིས་པ་སོ་སོའི་སྐྱེ་པོ་ཡང་དག་པ་མ་ཡིན་པ་ལ་གནས་པ་རྣམས་ཀྱིས་སྒྱུ་མ་ལྟ་བུའི་རྣམ་པར་ཤེས་པ་བརྟགས་ཤིང་རྣམ་པར་བསྒྲུབས་ནས་བསྡུས་པ་དེ་བཞིན་དུ། འཇམ་དཔལ། སངས་<line/>
</page>
<page index="27" id="445A">༄༅། །རྒྱས་ཀྱི་བྱང་ཆུབ་ཀྱང་སྒྱུ་མ་ལྟ་བུ་སྟེ། བྱིས་པ་སོ་སོ་སྐྱེ་བོ་རྣམས་ཀྱིས་བརྟགས་ཤིང་རྣམ་བར་བསྒྲུབས་ནས་བསྡུས་ཏེ། དེ་དག་སངས་རྒྱས་ཀྱི་ཆོས་ལ་ལྷག་པར་དམིགས་<line/>
ཤིང༌། བདག་ཅག་སངས་རྒྱས་སུ་གྱུར་ཅིག །བདག་ཅག་སེམས་ཅན་གྲོལ་བར་བྱེད་པར་གྱུར་ཅིག། བདག་ཅག་འཇིག་རྟེན་གྱི་མཆོག་ཏུ་གྱུར་ཅིག། སྙམ་དུ་དེ་དག་སངས་རྒྱས་ཀྱི་བྱང་ཆུབ་ནམ་<line/>
མཁའ་དང་འདྲ་བ་ལ་བརྟགས་ནས་རབ་ཏུ་སྤྱོད་དོ། །འཇམ་དཔལ། ངས་ནི། བྱང་ཆུབ་ཀྱི་སྙིང་པོ་ལ་འདུག་ནས་སངས་རྒྱས་སམ། ཉན་ཐོས་སམ། རང་སངས་རྒྱས་སམ། སོ་སོ་སྐྱེ་<line/>
བོའི་ཆོས་གང་ཡང་མ་དམིགས་ཏེ། འཇམ་དཔལ། དེ་ནི། རྣམ་པར་ཤེས་པ་ལྟ་བུར་འཇུག་པའི་གཟུངས་ཀྱི་སྒོའོ། །འཇམ་དཔལ། མིང་དང་གཟུངས་ནི། བྱང་ཆུབ་སྟེ། འདི་ནི། གཟུངས་<line/>
ཀྱི་སྒོའོ༑ ༑གསོལ་པ། བཅོམ་ལྡན་འདས། ཇི་ལྟར་ན། མིང་དང་གཟུགས་བྱང་ཆུབ་ལགས། བཀའ་སྩལ་པ། འཇམ་དཔལ། མིང་ནི། དངོས་པོ་མེད་པར་སྒྲ་བརྗོད་པའོ། །འཇམ་<line/>
དཔལ༑ གཟུགས་ཀྱང་བྱེད་པ་པོ་མེད་པ་སྟེ། འཇམ་དཔལ། གང་ན་བྱེད་པ་པོ་མེད་པ་དེ་ལ་བདག་མེད་དོ། །འཇམ་དཔལ། བདག་མེད་པ་ནི། སངས་རྒྱས་ཀྱི་བྱང་ཆུབ་སྟེ། མིང་གིས་བསྟན་<line/>
པའོ༑ ༑མིང་དེ་ནི། ཕྱོགས་བཅུ་ཀུན་ཏུ་བཙལ་ཀྱང་མི་རྙེད་དེ། འཇམ་དཔལ། དེ་ནི། མིང་དང་གཟུགས་ལྟ་བུར་འཇུག་པའི་གཟུངས་ཀྱི་སྒོའོ། །འཇམ་དཔལ། སྐྱེ་མཆེད་དྲུག་ནི། བྱང་<line/>
</page>
<page index="28" id="445B">ཆུབ་སྟེ༑ འདི་ནི། གཟུངས་ཀྱི་སྒོའོ། །གསོལ་པ། བཅོམ་ལྡན་འདས། ཇི་ལྟར་ན་སྐྱེ་མཆེད་དྲུག་བྱང་ཆུབ་ལགས། བཀའ་སྩལ་པ། འཇམ་དཔལ། སྐྱེ་མཆེད་ཐམས་ཅད་ནི། རང་<line/>
གི་ཡུལ་དབེན་པ་སྟེ། མིག་གི་དབང་པོའང་བདག་གིས་གཟུགས་བལྟའོ། །སྙམ་དུ་དེ་ལྟར་མི་སེམས་སོ། །རྣ་བའི་དབང་པོའང་བདག་གིས་སྒྲ་མཉན་ཏོ་སྙམ་དུ་དེ་ལྟར་མི་སེམས་སོ། །<line/>
སྒའི་དབང་པོའང་བདག་གིས་དྲི་ལ་མནམ་མོ་སྙམ་དུ་དེ་ལྟར་མི་སེམས་སོ། །ལྕེའི་དབང་པོའང་བདག་གིས་རོ་མྱང་ངོ་སྙམ་དུ་དེ་ལྟར་མི་སེམས་སོ། །ལུས་ཀྱི་དབང་པོའང་བདག་གིས་རེག་པ་<line/>
ཚོར་རོ་སྙམ་དུ་དེ་ལྟར་མི་སེམས་སོ། །ཡིད་ཀྱི་དབང་པོའང་བདག་གིས་ཆོས་རྣམ་པར་ཤེས་སོ་སྙམ་དུ་དེ་ལྟར་མི་སེམས་སོ། །མིག་ཀྱང་གཟུགས་ཡུལ་དུ་མི་ཤེས། གཟུགས་<line/>
ཀྱང་མིག་གི་ཡུལ་དུ་མི་ཤེས། རྣ་བའང་སྒྲ་ཡུལ་དུ་མི་ཤེས། སྒྲའང་རྣ་བའི་ཡུལ་དུ་མི་ཤེས། སྣའང་དྲི་ཡུལ་དུ་མི་ཤེས། དྲིའང་སྣའི་ཡུལ་དུ་མི་ཤེས། ལྕེའང་རོ་ཡུལ་དུ་མི་ཤེས།<line/>
རོའང་ལྕེའི་ཡུལ་དུ་མི་ཤེས། ལུས་ཀྱང་རེག་བྱ་ཡུལ་དུ་མི་ཤེས། རེག་བྱའང་ལུས་ཀྱི་ཡུལ་དུ་མི་ཤེས། ཡིད་ཀྱང་ཆོས་ཡུལ་དུ་མི་ཤེས། ཆོས་ཀྱང་ཡིད་ཀྱི་ཡུལ་དུ་མི་ཤེས་<line/>
ཏེ༑ འཇམ་དཔལ། སྐྱེ་མཆེད་རྣམས་ནི། ཕན་ཚུན་མི་མཐུན་པ་རྣམས་གཡོ་བ་མེད་པ། བྱེད་པ་མེད་པ། ཕན་ཚུན་སེམས་པ་མེད་པ། ཕན་ཚུན་ངོ་བོ་ཉིད་ཀྱིས་སྟོང་པའོ།།<line/>
</page>
<page index="29" id="446A">༄༅། །འཇམ་དཔལ། ཆོས་གང་ངོ་བོ་ཉིད་ཀྱིས་སྟོང་པ་དེ་ནི། བྱང་ཆུབ་སྟེ། དེ་ནི། སྐྱེ་མཆེད་དྲུག་ལྟ་བུར་འཇུག་པའི་གཟུངས་ཀྱི་སྒོའོ། །འཇམ་དཔལ། རེག་པ་ནི།<line/>
བྱང་ཆུབ་སྟེ། འདི་ནི། གཟུངས་ཀྱི་སྒོའོ། །གསོལ་པ། བཅོམ་ལྡན་འདས། ཇི་ལྟར་ན། རེག་པ་བྱང་ཆུབ་ལགས། བཀའ་སྩལ་པ། འཇམ་དཔལ། རེག་པ་ཞེས་བྱ་བ་ནི། གཟུགས་<line/>
སུ་འདུ་ཤེས་ཏེ་རེག་པ་དང༌། སྒྲ་ར་འདུས་ཏེ་རེག་པ་དང༌། དྲིར་འདུས་ཏེ་རེག་པ་དང༌། རོར་འདུས་ཏེ་རེག་པ་དང༌། རེག་བྱར་འདུས་ཏེ་རེག་པ་དང༌། ཆོས་སུ་འདུས་ཏེ་རེག་པའོ། །འཇམ་<line/>
དཔལ༑ གཟུགས་སུ་འདུས་ཏེ་རེག་པ་ནས་ཆོས་སུ་འདུས་ཏེ་རེག་པའི་བར་གང་ཡིན་པ་དེ་ནི། རྟེན་པའོ། །གང་རྟེན་པ་དེ་ནི། རྐྱེན་མང་པོ་ལས་སྐྱེའོ། །འཇམ་དཔལ། རྐྱེན་མང་པོ་<line/>
ལས་སྐྱེ་བ་དེ་ནི། ཚོགས་ཀྱི་ཚུལ་དུ་གནས་པའོ། །འཇམ་དཔལ། ཚོགས་ཀྱི་ཚུལ་གང་ཡིན་པ་དེ་ནི། སྒྱུ་མའི་ཚུལ་ལོ། །སྒྱུ་མའི་ཚུལ་གང་ཡིན་པ་དེ་ནི། ཡང་དག་པ་མ་ཡིན་པའི་<line/>
ཚུལ་ལོ༑ ༑ཡང་དག་པ་མ་ཡིན་པའི་ཚུལ་གང་ཡིན་པ་དེ་ནི། མེད་པའོ། མེད་པ་གང་ཡིན་པ་དེ་ནི། མི་སྐྱེ་བའོ། །མི་སྐྱེ་བ་གང་ཡིན་པ་དེ་ནི། མི་འགག་པའོ། །འཇམ་དཔལ། གང་སྐྱེ་<line/>
བ་མེད་ཅིང་འགག་པ་མེད་པ་དེ་ནི། སངས་རྒྱས་ཀྱི་བྱང་ཆུབ་སྟེ། དེ་ནི། རེག་པ་ལྟ་བུར་འཇུག་པའི་གཟུངས་ཀྱི་སྒོའོ། །འཇམ་དཔལ། ཚོར་བ་ནི། བྱང་ཆུབ་སྟེ། འདི་ནི། གཟུངས་ཀྱི་<line/>
</page>
<page index="30" id="446B">སྒོའོ༑ ༑གསོལ་བ། བཅོམ་ལྡན་འདས། ཇི་ལྟར་ན་ཚོར་བ་བྱང་ཆུབ་ལགས། བཀའ་སྩལ་པ། འཇམ་དཔལ། ཚོར་བ་ཞེས་བྱ་བ་ནི། རྣམ་པ་གསུམ་སྟེ། བདེ་བའི་ཚོར་བ་དང༌། སྡུག་བསྔལ་<line/>
གྱི་ཚོར་བ་དང༌། བདེ་བའང་མ་ཡིན། སྡུག་བསྔལ་བའང་མ་ཡིན་པའི་ཚོར་བའོ། །འཇམ་དཔལ། བདེ་བའི་ཚོར་བ་ནི། ནང་ནའང་མི་འདུག། ཕྱི་རོལ་ནའང་མི་འདུག །གཉིག་མེད་པར་མི་དམིགས་སོ།།<line/>
འཇམ་དཔལ། སྡུག་བསྔལ་གྱི་ཚོར་བའང་ནང་ནའང་མི་འདུག །ཕྱི་རོལ་ནའང་མི་འདུག །གཉིག་མེད་པར་ཡང་མི་དམིགས་སོ། །འཇམ་དཔལ། བདེ་བའང་མ་ཡིན། སྡུག་བསྔལ་བའང་མ་ཡིན་<line/>
པའི་ཚོར་བའང་ནང་ནའང་མི་འདུག །ཕྱི་རོལ་ནའང་མི་འདུག །གཉིས་ཀ་མེད་པར་ཡང་མི་དམིགས་སོ། །འཇམ་དཔལ་གྱིས་གསོལ་པ། བཅོམ་ལྡན་འདས། འོ་ན་ཇི་ལྟར་སེམས་ཅན་རྣམས་ཀྱི་<line/>
བདེ་བའི་ཚོར་བ་དང༌། སྡུག་བསྔལ་གྱི་ཚོར་བ་དང༌། བདེ་བའང་མ་ལགས། སྡུག་བསྔལ་བའང་མ་ལགས་པའི་ཚོར་བ་དག་གང་ལགས། བཅོམ་ལྡན་འདས་ཀྱིས་བཀའ་སྩལ་བ།<line/>
འཇམ་དཔལ༑ འདུ་ཤེས་ཕྱིན་ཅི་ལོག་གི་ཕྱིན་ཅི་ལོག་ཏུ་གྱུར་པའི་བྱིས་པ་སོ་སོ་སྐྱེ་བོ་རྣམས་ནི། ཡང་དག་པ་མ་ཡིན་པའི་རྐྱེན་སྣ་ཚོགས་ཀྱིས་བདེའོ་སྙམ་དུ་ཤེས། སྡུག་བསྔལ་ལོ་<line/>
སྙམ་མམ། བདེ་པའང་མ་ཡིན། སྡུག་བསྔལ་བའང་མ་ཡིན་སྙམ་དུ་ཤེས་མོད་ཀྱི། འཇམ་དཔལ། ཚོར་བ་ཐམས་ཅད་སྒྱུ་མའི་རང་བཞིན་ཏེ། མ་བྱས་པ། མ་སྐྱེས་པ། རྟག་ཏུ་མ་<line/>
</page>
<page index="31" id="447A">༄༅། །བྱུང་བ་སྟེ། འཇམ་དཔལ། རྣམ་གྲངས་དེས་ན། ཚོར་བ་ནི། བྱང་ཆུབ་སྟེ། དེ་ནི། ཚོར་བ་ལྟ་བུར་འཇུག་པའི་གཟུངས་ཀྱི་སྒོའོ། །འཇམ་དཔལ། སྲེད་པ་ནི། བྱང་<line/>
ཆུབ་སྟེ༑ འདི་ནི། གཟུངས་ཀྱི་སྒོའོ། །གསོལ་པ། བཅོམ་ལྡན་འདས། ཇི་ལྟར་ན། སྲེད་པ་བྱང་ཆུབ་ལགས། བཅོམ་ལྡན་འདས་ཀྱིས་སྲེད་པ་ཀུན་ནས་ཉོན་མོངས་པ་ལགས་པར་བཀའ་<line/>
མ་སྩལ་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། འདི་ཇི་སྙམ་དུ་སེམས། མི་བུ་མེད་པའི་བུའི་སྲེད་པ་བུའི་ནང་ན་འདུག་གམ། འོན་ཏེ་ཕྱི་རོལ་ན་འདུག་<line/>
གམ༑ འོན་ཏེ་ཕྱོགས་དང་མཚམས་རྣམས་ན་འདུག །འཇམ་དཔལ་གྱིས་གསོལ་པ། བཅོམ་ལྡན་འདས། དེའི་བུ་ཉིད་ཀྱང་མ་བྱུང་ན། བུའི་སྲེད་པ་ཉིད་ལྟ་ག་ལ་མཆིས། བཅོམ་ལྡན་<line/>
འདས་ཀྱིས་བཀའ་སྩལ་པ། འཇམ་དཔལ། གང་གི་ཚེ་མི་དེ་འདུ་བ་དང་ལྡན་ཏེ་བུ་སྐྱེད་ཅིང་སྲེད་པ་སྐྱེད་པའི་དུས་དེ་ཡོད། ཚིགས་དེ་ཡོད་ན། འཇམ་དཔལ། འདི་ཇི་སྙམ་དུ་སེམས།<line/>
མི་དེའི་བུ་ལ་སྲེད་པ་ཤར་ཕྱོགས་ནས་འོངས་སམ། འོན་ཏེ་ལྷོ་ཕྱོགས་ནས་སམ། འོན་ཏེ་ནུབ་ཕྱོགས་ནས་སམ། འོན་ཏེ་བྱང་ཕྱོགས་ནས་སམ། འོན་ཏེ་འོག་གི་ཕྱོགས་ནས་སམ།<line/>
འོན་ཏེ་སྟེང་གི་ཕྱོགས་ནས་སམ། འོན་ཏེ་ནང་ན་འདུག་གམ། འོན་ཏེ་ཕྱི་རོལ་ནའམ། གཉིས་ཀ་མེད་པར་གནས་སམ། འཇམ་དཔལ་གྱིས་གསོལ་པ། བཅོམ་ལྡན་འདས། སྲེད་པ་<line/>
</page>
<page index="32" id="447B">ཤར་ཕྱོགས་ན་མི་དམིགས། ལྷོ་ཕྱོགས་ནའང་མ་ལགས། ནུབ་ཕྱོགས་ནའང་མ་ལགས། བྱང་ཕྱོགས་ནའང་མ་ལགས། སྟེང་ནའང་མ་ལགས། འོག་ནའང་མ་ལགས། ནང་ནའང་མ་ལགས། སླད་<line/>
རོལ་ནའང་མ་ལགས། གཉིས་ཀ་མ་མཆིས་པར་ཡང་མི་དམིགས་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། འདི་ཇི་སྙམ་དུ་སེམས། སྲེད་པ་དེ་སུས་ཀྱང་བྱས་སམ།<line/>
བྱེད་དུ་བཅུག་པ་ཡིན་ནམ། འཇམ་དཔལ་གྱིས་གསོལ་པ། བཅོམ་ལྡན་འདས། སྲེད་པ་ནི། མ་བགྱིས་པ་སྟེ། སྲེད་པ་ལ་བྱེད་པ་པོ་གང་ཡང་མ་མཆིས་ན། བཅོམ་ལྡན་འདས། བྱིས་པ་སོ་སོའི་<line/>
སྐྱེ་བོ་ལོག་པ་དང་ལྡན་པ་རྣམས་ཀྱིས་ཡང་དག་པ་མ་ལགས་པ་ལ་བཏགས་སོ། །བཀའ་སྩལ་པ། འཇམ་དཔལ། འདི་ཇི་སྙམ་དུ་སེམས། ཡང་དག་པ་མ་ཡིན་པ་དེ་ཡོད་དམ། གསོལ་པ། བཅོམ་<line/>
ལྡན་འདས། དེ་ནི། མ་ལགས་སོ། །བདེ་བར་གཤེགས་པ། དེ་ནི། མ་ལགས་སོ། །བཀའ་སྩལ་པ། འཇམ་དཔལ། མེད་པ་དེ་ལ་ཅི་ཀུན་ནས་ཉོན་མོངས་པའམ། རྣམ་པར་བྱང་བ་ཡོད་དམ།<line/>
གསོལ་པ། བཅོམ་ལྡན་འདས། དེ་ནི། མ་ལགས་སོ། །བཀའ་སྩལ་པ། འཇམ་དཔལ། ཆོས་གང་ཤར་ཕྱོགས་ནས་མི་རྙེད། ལྷོ་ཕྱོགས་ནས་ཀྱང་མ་ཡིན། ནུབ་ཕྱོགས་ནས་ཀྱང་མ་ཡིན།<line/>
བྱང་ཕྱོགས་ནས་ཀྱང་མ་ཡིན། ནང་ནས་ཀྱང་མ་ཡིན། ཕྱི་རོལ་ནས་ཀྱང་མ་ཡིན། གཉིས་ཀ་མེད་པར་ཡང་མི་དམིགས་པ་དེ་ནི། ཀུན་ནས་ཉོན་མོངས་པ་ཅན་དུ་མི་འགྱུར་ཞིང༌། རྣམ་པར་བྱང་<line/>
</page>
<page index="33" id="448A">༄༅། །བར་མི་འགྱུར་བ་སྟེ། འཇམ་དཔལ། དེ་ནི། སྲེད་པ་ལྟ་བུར་འཇུག་པའི་གཟུངས་ཀྱི་སྒོའོ། །འཇམ་དཔལ། ལེན་པ་ནི། བྱང་ཆུབ་སྟེ། འདི་ནི། གཟུངས་ཀྱི་སྒོའོ། །<line/>
གསོལ་པ། བཅོམ་ལྡན་འདས། ཇི་ལྟར་ན། ལེན་པ་བྱང་ཆུབ་ལགས། བཅོམ་ལྡན་འདས་ཀྱིས་ལེན་པ་འཆིང་བ་ལགས་པར་བཀའ་མ་སྩལ་ལགས་སམ། བཅོམ་ལྡན་འདས་ཀྱིས་<line/>
བཀའ་སྩལ་པ། འཇམ་དཔལ། འདི་ཇི་སྙམ་དུ་སེམས། བྱིས་པ་སོ་སོའི་སྐྱེ་བོ་རྣམས་ཅིའང་སྐྱེད་དམ། གསོལ་པ། བཅོམ་ལྡན་འདས། སྐྱེད་ལགས་ཏེ། གཟུགས་དང༌། སྒྲ་དང༌།<line/>
དྲི་དང༌། རོ་དང༌། རེག་པ་དང༌། འདོད་པའི་ཡོན་ཏན་འདི་ལྔ་སྐྱེད་ལགས་སོ། །བཀའ་སྩལ་པ། འཇམ་དཔལ། འདི་ཇི་སྙམ་དུ་སེམས། གཟུགས་ཀྱིས་གཟུགས་སྐྱེད་དམ། གསོལ་<line/>
པ༑ དེ་ནི། མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཅི་ཚོར་བས་ཚོར་བ་སྐྱེད་དམ། འདུ་ཤེས་ཀྱིས་འདུ་ཤེས་སྐྱེད་དམ། འདུ་བྱེད་རྣམས་ཀྱིས་འདུ་བྱེད་རྣམས་སྐྱེད་<line/>
དམ༑ ཅི་རྣམ་པར་ཤེས་པས་རྣམ་པར་ཤེས་བསྐྱེད་དམ། གསོལ་པ། བཅོམ་ལྡན་འདས། དེ་ནི། མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། འདི་ཇི་<line/>
སྙམ་དུ་སེམས། ཆོས་གང་ཞིག་ཆོས་གང་སྐྱེད་པར་བྱེད་པ་དེ་ཡོད་དམ། གསོལ་པ། བཅོམ་ལྡན་འདས། དེ་ནི། མ་མཆིས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་<line/>
</page>
<page index="34" id="448B">དཔལ༑ ཆོས་གང་ཞིག་ཆོས་གང་ཞིག་ལ་འཆིང་བའི་བྱ་བ་བྱེད་དམ། གསོལ་པ། བཅོམ་ལྡན་འདས། དེ་ནི། མ་ལགས་སོ། །བཀའ་སྩལ་པ། འཇམ་དཔལ། དེ་ལྟར་ཆོས་ཐམས་<line/>
ཅད་སྐྱེ་བ་མེད་པ། འགག་པ་མེད་པ། སྒྲིབ་པ་མེད་པ་སྟེ། འདི་དག་ནི། གཅིག་ལ་གཅིག་མི་སྐྱེད་དོ། །གཅིག་ལ་གཅིག་མི་དམིགས་སོ། །མི་སྨྲའོ། །བེམ་པོ་ཡིན་པའི་ཕྱིར་དག་གིས་<line/>
ལས་འབྱིན་པར་མི་བྱེད་དོ། །འཇམ་དཔལ། རྣམ་གྲངས་དེས་ན། ལེན་པ་ནི། བྱང་ཆུབ་སྟེ། དེ་ནི། ལེན་པ་ལྟ་བུར་འཇུག་པའི་གཟུངས་ཀྱི་སྒོའོ། །འཇམ་དཔལ། སྲིད་པ་ནི། བྱང་ཆུབ་སྟེ། འདི་<line/>
ནི༑ གཟུངས་ཀྱི་སྒོའོ། །གསོལ་པ། བཅོམ་ལྡན་འདས། ཇི་ལྟར་ན། སྲིད་པ་བྱང་ཆུབ་ལགས། བཅོམ་ལྡན་འདས། སྲིད་པ་འགག་པའི་སླད་དུ་ཉན་ཐོས་རྣམས་ལ་བཅོམ་ལྡན་འདས་<line/>
ཀྱིས་ཆོས་མ་བསྟན་ལགས་སམ། བཀའ་སྩལ་པ། འཇམ་དཔལ། ངས་སྲིད་པ་བཤད་པ་དེ་ནི། དངོས་པོ་མེད་པ་སྟེ། དེས་ན། སྲིད་པ་ཞེས་བྱའོ། །འཇམ་དཔལ། གང་གིས་ཆོས་<line/>
ཐམས་ཅད་དངོས་པོ་མེད་པར་མཐོང་བ་དེ་ཅིའང་སྐྱེད་པར་མི་བྱེད་དོ། །འགག་པར་མི་བྱེད་དོ། །ཆོས་ཐམས་ཅད་ནམ་མཁའི་རང་བཞིན་དུ་མཐོང་ནས་སངས་རྒྱས་ཀྱི་ཆོས་རྣམས་ལའང་<line/>
མི་དམིགས་མི་འདོར་རོ། །འཇམ་དཔལ། རྣམ་གྲངས་དེས་ན། སྲིད་པ་བྱང་ཆུབ་སྟེ། དེ་ནི། སྲིད་པ་ལྟ་བུར་འཇུག་པའི་གཟུངས་ཀྱི་སྒོའོ། །འཇམ་དཔལ། སྐྱེ་བ་ནི། བྱང་ཆུབ་སྟེ། འདི་<line/>
</page>
<page index="35" id="449A">༄༅། །ནི༑ གཟུངས་ཀྱི་སྒོའོ། །གསོལ་པ། བཅོམ་ལྡན་འདས། ཇི་ལྟར་ན། སྐྱེ་བ་བྱང་ཆུབ་ལགས། བཅོམ་ལྡན་འདས་ཀྱིས་སྐྱེ་བ་ལས་ཡང་དག་པར་བཟླ་<line/>
བའི་སླད་དུ་ཆོས་མ་བསྟན་ལགས་སམ། བཀའ་སྩལ་པ། འཇམ་དཔལ། བྱང་ཆུབ་སེམས་དཔའ་སྐྱེ་བ་ཡོངས་སུ་བཙལ་ན། སྐྱེ་བ་མེད་པ། འཕོ་བ་མེད་པ། འབྱུང་བ་མེད་པར་མཐོང་<line/>
ངོ༌། །འཇམ་དཔལ། རྣམ་གྲངས་དེས་ན། སྐྱེ་བ་བྱང་ཆུབ་སྟེ། དེ་ནི། སྐྱེ་བ་ལྟ་བུར་འཇུག་པའི་གཟུངས་ཀྱི་སྒོའོ། །འཇམ་དཔལ། རྡོ་རྗེའི་སྙིང་པོའི་གཟུངས་ལ་འཇུག་པའི་སྒོ་འདི་ནི།<line/>
འཇུག་པའི་སྒོ་གང་གིས་བྱང་ཆུབ་སེམས་དཔའ་སྤོབས་པ་མྱུར་དུ་འཐོབ་ཅིང་སྤོབས་པ་རྣོ་བར་འགྱུར་བ་དང༌། སྤོབས་པ་ཟབ་མོར་འགྱུར་བ་དང༌། སྤོབས་པ་ཆགས་པ་མེད་པ་དང༌། སྤོབས་<line/>
པ་ཐོགས་པ་མེད་པར་འགྱུར་བའོ། །དེ་ནས་བཅོམ་ལྡན་འདས་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ། །འདི་བྱང་ཆུབ་སེམས་དཔའ་གང་རྣམས་ཀྱི་ས་ལགས།<line/>
བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། འདི་ནི། གང་དག་བྱང་ཆུབ་ལ་མ་ཞུགས་པ་རྣམས་དང༌། གང་དག་བྱང་ཆུབ་ཏུ་སེམས་མ་བསྐྱེད་པ་རྣམས་དང༌། གང་དག་<line/>
སངས་རྒྱས་ཀྱི་ཆོས་རྣམས་ལ་མི་དམིགས་པ་དང༌། གང་དག་འདོད་ཆགས་དང༌། ཞེ་སྡང་དང༌། གཏི་མུག་ལས་བསྐྱེད་པར་མི་འདོད་པ་རྣམས་དང༌། གང་དག་འཁོར་བ་ལས་འདའ་<line/>
</page>
<page index="36" id="449B">བར་མི་འདོད་པ་རྣམས་དང༌། གང་དག་སེམས་ཅན་དགྲོལ་བར་མི་འདོད་པ་རྣམས་དང༌། གང་དག་སངས་རྒྱས་ཀྱི་ཆོས་རྣམས་ཁོང་དུ་ཆུད་པར་མི་འདོད་པའི་བྱང་ཆུབ་སེམས་དཔའ་དེ་དག་<line/>
གིས་ཡིན་ནོ། །དེ་སྐད་ཅེས་བཀའ་སྩལ་པ་དང༌། བཅོམ་ལྡན་འདས་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ། །བཅོམ་ལྡན་འདས། རིགས་ཀྱི་བུ་དང༌། རིགས་ཀྱི་<line/>
བུ་མོ་གང་ལ་ལ་ཞིག་གཟུངས་འདི་འཛིན་པ་དང༌། འཆང་བ་དང༌། ཀློག་པ་དང༌། ཀུན་ཆུབ་པར་བགྱིད་པ་དང༌། གཞན་དག་ལ་རྒྱ་ཆེར་རབ་ཏུ་སྟོན་པ་དེ་ལ་ཚེ་འདི་ལ་ཡོན་ཏན་ཇི་སྙེད་ཅིག་<line/>
མཆིས་པར་འཚལ་བར་བགྱི། བཅོམ་ལྡན་འདས་ཀྱིས་བཀའ་སྩལ་པ། དེ་ལ་ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་རྣམས་སྲུང་བར་ཤེས་པར་བྱའོ། །དེ་ཆོས་ཐམས་ཅད་ལ་ཐེ་<line/>
ཚོམ་མེད་པར་ཤེས་པར་བྱའོ། །དེ་ཆོས་རབ་ཏུ་དབྱེ་བའི་ཤེས་པ་དང་ལྡན་པར་ཤེས་པར་བྱའོ། །འཇམ་དཔལ། གཟུངས་འདིའི་ཡོན་ཏན་ནི། མཐའ་ཡས་ཏེ། བསྐལ་པ་བརྒྱར་ཡང་ཟད་<line/>
པར་བྱར་མི་ནུས་སོ། །བཅོམ་ལྡན་འདས་ཀྱིས་ཆོས་ཀྱི་རྣམ་གྲངས་འདི་བཤད་པ་ན་བྱང་ཆུབ་སེམས་དཔའ་ཁྲིས་རྡོ་རྗེའི་སྙིང་པོའི་གཟུངས་འདི་ཐོབ་བོ། །ལས་དང་པོ་པའི་བྱང་ཆུབ་སེམས་<line/>
དཔའ་སུམ་ཁྲི་ཉིས་སྟོང་གིས་རྗེས་སུ་མཐུན་པའི་ཆོས་ལ་བཟོད་པ་ཐོབ་བོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་འཇམ་དཔལ་གཞོན་ནུར་གྱུར་པ་དང༌། ལྷ་དང༌། ཀླུ་དང༌།<line/>
</page>
<page index="37" id="450A">༄༅། །གནོད་སྦྱིན་དང༌། དྲི་ཟ་དེ་དག་དང༌། ལྷ་དང༌། མི་དང༌། ལྷ་མ་ཡིན་དུ་བཅས་པའི་འཇིག་རྟེན་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་<line/>
བསྟོད་དེ། །འཕགས་པ་རྡོ་རྗེའི་སྙིང་པོ་ཞེས་བྱ་བའི་གཟུངས་ཐེག་པ་ཆེན་པོའི་མདོ་རྫོགས་སོ།། །།རྒྱ་གར་གྱི་མཁན་པོ་ཤཱི་ལེནྡྲ་བོ་དྷི་དང༌། ཞུ་ཆེན་གྱི་ལོ་ཙཱ་བ་བནྡྷེ་ཡེ་<line/>
ཤེས་སྡེ་ལ་སོགས་པས་བསྒྱུར་ཅིང་ཞུས་ཏེ་གཏན་ལ་ཕབ་པ། <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
