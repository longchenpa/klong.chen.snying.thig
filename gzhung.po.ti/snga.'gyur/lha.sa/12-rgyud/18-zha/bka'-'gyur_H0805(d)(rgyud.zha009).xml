<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="99" index="9"/>
<offset page="612" line="10" col="8"/>
<range start="1" end="11"/>
<title>བདུད་རྩི་ཆེན་པོ་མཆོག་གི་ལུང་འབུམ་སྡེར་བཞུགས་པའི་ནང་ནས་ལུང་ཨ་ནུ་ཡོ་གའི་སྤྱོད་པ་བླ་ན་མེད་པ་བསྟན་པ། </title>
<section>རྒྱུད། </section>
<volume>ཞ</volume>
<status asof="31Jan2012">not checked</status>
</info>
<pageset>
<page index="1" id="307B">རྒྱ་གར་སྐད་དུ། སྟ་ན་མ་ཧཱ་ད་ར་པཉྩ། བོད་སྐད་དུ། འབྲས་བུ་ཆེན་པོ་ལྔ་བསྒྲལ་བའོ། །དཔལ་ཆེན་ཁྲོ་རྒྱལ་འཁོར་དང་བཅས་པ་ལ་ཕྱག་<line/>
འཚལ་ལོ། །མི་ཕྱེད་དང་བས་ཕྱག་འཚལ་ན། །དེ་ནས་སྟ་ནའི་ལུང་བཤད་དེ། །ཡེ་ནས་རྒྱུ་ཉིད་དག་པ་ལས། །ང་དང་བདག་ཏུ་འཛིན་པ་ཡིས། །ཁམས་གསུམ་འཁོར་བའི་རྒྱུ་རུ་གྱུར། །ཁམས་<line/>
གསུམ་དེ་དག་བསྒྲལ་བའི་ཞིང༌། །ཨཱ་ས་མ་ཅ་ལ་དྷརྨ་དྷ་ཏུ་སྭ་བྷ་བ་ཨཱཏྨ་ཀོ་ཉ་ཧཾ། རཾ་ཡཾ་ཁཾ་ཏ་ཐ་ཕཊ། བཅོམ་ལྡན་འདས་ཀྱིས་བཀའ་སྩལ་ཏོ། །མི་གཡོ་ཕྱག་རྒྱ་ཆེན་པོའི་དང༌། །<line/>
དབང་ཕ་ཡུག་ཆེན་པོའི་བསྒྲལ་ཐབས་ནི། །འཚོ་བའི་བདག་པོའི་ཚེ་དང་སྲོག །ཐུགས་རྗེའི་ངང་དང་ཤེས་རབ་དང༌། །ཐབས་ལ་མཁས་པའི་བྱིན་བརླབས་ཀྱིས། །འགྲོ་བ་ཐམས་ཅད་<line/>
སྦྱོང་བར་མཛད། །བདུད་དང་གཤིན་རྗེ་འཁོར་བཅས་ཀུན། །གཉིས་མེད་ཕྱག་རྒྱར་རོལ་པ་ཡིས། །དུས་ལ་བབ་པོ་ས་མ་ཡ། །ཨོཾ་སརྦ་པཱ་པ་ཀ་ཧེ་ཧ་ས་སི་སྟཾ། ཏྲཾ་ཀ་རུ་ནི་ཧཱུཾ། ཛཾ་[?] ཛ་<line/>
</page>
<page index="2" id="308A">༄༅། །མ་ཏང་གི་ནི་རྣམ་ཤེས་དེ། །ངེས་པར་གཟུགས་ལ་བབ་ནས་ནི། །ཊ་ཀི་ཞལ་ནི་ནུབ་ཏུ་བསྟན། །དབང་དུ་བསྡུ་བའི་ལས་མཛད་ཀྱིས། །སངས་རྒྱས་ཀུན་གྱིས་<line/>
བྱིན་གྱིས་རློབ། །ཁམས་གསུམ་མ་ལུས་བསྒྲལ་བའི་ཞིང༌། །སྟ་ན་ཆེན་པོ་བྱ་བའི་ཕྱིར། །བདེར་གཤེགས་མང་པོ་ཀུན་འདུས་ཤིང༌། །བྱམས་དང་སྙིང་རྗེ་ལྡན་པ་ཡིས། །ཉོན་<line/>
མོངས་འཁོར་བའི་རྒྱ་དྲལ་ཏེ། །གནས་ཀྱི་སྒོ་འདི་སུ་ཡིས་བཅད། །སེམས་ཀྱི་བདག་པོས་བཅད་དམ་ཅི། །གཟུང་འཛིན་རྐང་པ་བསྣོལ་བ་ཡིས། །ཡུལ་ལས་འདས་པའི་སྒོ་ཕྱེ་ཞིག་<line/>
ཅེས་བརྗོད་དེ་སྒོ་དབྱེའོ། །ཀ་ཏ་རི་ཀ་ན་པྲ་བེ་ཤ་།གཡོན་པའི་ཞབས་ཀྱིས་རུ་ཏྲའི་གཟུགས། །གནས་ཀྱི་སྒོ་འདི་བཅད་བཞིན་དུ། །བདེ་བར་གཤེགས་པའི་སྐྱབས་སུ་གསོལ། །<line/>
ཤི་བའི་སྡུག་བསྔལ་འདིར་བྱུང་ངོ༌། །ཞེས་ལྷ་ཆེན་པོ་བརྒྱད་ཀྱིས་དུས་གཅིག་ཏུ་ཚིག་དེ་སྨྲས་སོ། །ཊ་ཀི་བརྒྱད་ཀྱིས་བཀའ་སྩལ་པ། །དྲེགས་པ་མ་རུངས་ལྷ་ཆེན་ཁྱོད། །སེམས་<line/>
ཀྱི་སྒོ་ཀུན་དེ་དབྱེ་ཡི། །རྡོ་རྗེ་འབར་བའི་སྤུ་གྲི་ཡིས། །གནས་ཀྱི་སྒོ་ཀུན་དེ་ཕྱེ་ནས། །སེམས་ཀྱིས་བདག་པོས་གཟུང་བར་བྱ། །སྟོན་པས་གསུངས་པ། སྐྱེ་བའི་རྐྱེན་གྱིས་འཆི་བ་<line/>
ཡིན༑ ༑སྡིག་པའི་རྐྱེན་གྱིས་བཅོམ་པས་འཆི། །བདག་ཀྱང་དངོས་པོར་ལྟ་བས་འཇིག །ང་ཡི་བསྟན་པ་འདི་ལ་གཟུང༌། །འོན་ཀྱང་འཆི་བའི་སྡུག་བསྔལ་བྲལ། །གཟུགས་འཛིན་<line/>
</page>
<page index="3" id="308B">རྐང་ལག་ཡུལ་ལས་བཟླས། །ཕོ་མོ་བསྣོལ་ཏེ་མནན་པ་ཡང༌། །མགོ་ནི་ལྷོ་ནུབ་མཚམས་སུ་བསྣན། །རྐང་པ་བྱང་ཤར་མཚམས་སུ་བརྐྱང༌། །ཊ་ཀིའི་ཞབས་ནི་གཡས་པ་ཡིས། །རུ་ཏྲ་<line/>
ལིངྒའི་སྟེང་དུ་མནན། །དེ་ལྟར་ལིངྒ་མནན་བྱས་ན། །ཐར་བྱེད་ཆེན་པོའི་འགྱིང་སྟབས་ཀྱིས། །རྔམ་བརྗིད་ཆེན་པོས་འདི་སྐད་དོ། །ས་མ་ཡ་ཀེ་ཤ་ཙི་ཊ་ཛྭ་ལ་ཧཱུཾ་ཕཊ། ཅེས་མནན་<line/>
ནོ༑ ༑མ་ཧཱ་དེ་བ་རུ་ཏྲ་ཛ་ཞེས་པ་དང༌། ཁམས་གསུམ་ནས་འབྱུང་སེམས་ཅན་རྣམས། །རྡོ་རྗེ་སྐུ་ཡི་ཁྱད་པར་གྱིས། །འོད་ཟེར་ཚུལ་དུ་བསྡུས་ནས་ནི། །དེ་དག་བདག་གིས་གཟུགས་<line/>
ལ་གཟུང༌། །སྤྲོ་བ་རྡོ་རྗེ་ཐམས་ཅད་ཀྱིས། །སྐུ་དང་ཡེ་ཤེས་མཆོག་གིས་བྱའོ། །ཐར་པའི་ལམ་འབྱེད་དཀྱིལ་འཁོར་འདིར། །བྲོད་པ་ཅན་རྣམས་འོང་བ་ལྟར། །སྐལ་དང་ལྡན་<line/>
པ་རིགས་ཀྱི་བུ། །བདེ་བར་འོངས་པ་ལེགས་ཏེ་འོངས། །རྣལ་འབྱོར་དབང་ཕྱུག་ཆེན་པོ་ཡིས། །རྩེ་རྒྱལ་བསྟན་པའི་གནས་ཆེན་འདིར། །བོ་དྷི་ཙིཏྟའི་དབྱིངས་ཉིད་དུ། །ཁམས་<line/>
གསུམ་འཁོར་བ་ཀུན་བསྡུའོ། །ཆོས་ཉིད་སྐྱེ་འགག་མེད་པ་ལ། །བདེ་བར་གཤེགས་དང་འགྲོ་བ་ཞེས། །དབྱིངས་སུ་གཅིག་པས་གཉིས་སུ་མེད། །ཀུན་ཀྱང་ངོ་བོ་མཉམ་ཉིད་དེ། །<line/>
ཐམས་ཅད་སྙིང་པོ་བྱང་ཆུབ་སེམས། །མ་སྐྱེས་པས་ན་འགག་པ་འཇིག །བདག་ཉིད་མེད་ན་མཉམ་པའི་སྐུ། །ཐུགས་རྗེ་ཆེན་པོ་ཅིར་མི་མཛད། །ཡེ་གནས་དེ་ལྟར་དེ་བཞིན་དུ། །<line/>
</page>
<page index="4" id="309A">༄༅། །སེམས་ཅན་མ་རིག་རྨོངས་པའི་བློས། །བདག་དང་བདག་གིར་སོ་སོར་འཛིན། །རྟག་ཆད་མཐའ་གཉིས་མ་སྤངས་ཏེ། །ནོར་བས་བཏགས་པའི་ཕུང་པོ་ལྔ། །<line/>
ལོག་རྟོག་ཕྱིན་ཅི་ལོག་བཞིས་བཅིངས། །ཉོན་མོངས་སྡུག་བསྔལ་རྒྱུ་བསགས་ཏེ། །འཁོར་བའི་རྒྱུད་ལྔ་ཁ་བྲིམས་པས། །མྱ་ངན་མི་འདའ་ཡུན་རིང་སྟེ། །ཕུང་པོ་ཁམས་དང་སྐྱེ་<line/>
མཆེད་ལ། །འཁྲུལ་པའི་ཕག་ཆགས་བག་ལ་ཉལ། །བདེ་འགྲོའི་ལམ་ལ་བསྒྲིབས་པ་རྣམས། །འཁོར་བའི་ལམ་ལྔ་རྒྱུན་གཅད་ཕྱིར། །ངན་སོང་རྣམ་པར་སྦྱོང་བའོ། །མ་<line/>
ཏ་མ་ཏ་སརྦ་པྲེ་ཏ་ག་ཏེ་ཧེ་ཏུཾ་ཧཱུཾ་ཕཊ། པ་ཙ་པ་ཙ་སརྦ་ཏི་ར་ཡ་ཧེ་ཏུཾ་ཕཊ། ད་ཧ་ད་ཧ་སརྦ་ན་ར་ག་ཏེ་ཧེ་ཏུཾ་ཧཱུཾ་ཕཊ། དེ་ལྟར་ངན་སོང་རྣམས་སྦྱངས་ཏེ། །སྡུག་བསྔལ་གསུམ་གྱི་སྒོ་<line/>
བཅད་ཕྱིར། །རཾ་ཡ་ཁཾ་ཞེས་བརྗོད་ལ། ཡེ་ཤེས་འབར་བའི་མེས་བསྲེགས་ཏེ། །མཚན་ཉིད་མེད་པར་སྟོང་པར་འགྱུར། །དུས་ལ་བབ་པའི་སེམས་ཅན་དེ། །ལས་ལ་བབ་པའི་<line/>
རྣལ་འབྱོར་པས། །རྡོ་རྗེ་དབྱིངས་ཀྱི་དཀྱིལ་འཁོར་འདིར། །ཐུགས་རྗེ་ལྕགས་ཀྱུས་བཀུག་ནས་ནི། །སྐལ་དང་ལྡན་པའི་རྣམ་ཤེས་དེས། །ཐུགས་རྗེ་ཆེན་པོའི་བྱིན་རླབས་ཀྱིས།།<line/>
སྐུ་ཡི་སྤྲུལ་པ་ཕྱོགས་བཅུར་བཀྱེ། །གསུང་གིས་སེམས་ཅན་མཐའ་དག་གྲོལ། །ཐུགས་ནི་ཚད་མེད་བཞི་དང་ལྡན། །ཉི་ཟླ་གསལ་བའི་དཀྱིལ་འཁོར་དུ། །ཚེ་དཔག་<line/>
</page>
<page index="5" id="309B">མེད་པར་དབང་བསྐུར་ནས། །ཡང་དག་ཉིད་ལ་ཡང་དག་སྒྲོལ། །ཡང་དག་བསྒྲལ་ན་བདེ་ཆེན་ཐོབ། །མི་ལྡོག་ས་ལ་ངེས་པར་ཕྱིན། །ཕྱིན་པ་ཙམ་གྱིས་དབང་ཐོབ་ནས། །རྒྱལ་<line/>
བའི་ཞིང་ཁམས་དབྱིངས་ཉིད་མཐོང༌། །རྒྱུ་དྲུག་གནས་སུ་མི་སྐྱེ་ཕྱིར། །དཔའ་བོ་འབྲུ་ལྔས་ལམ་ལྔ་དགག །ཨོཾ་ཨཱཿ་ཧཱུཾ་སྭཱཧཱ། འོག་མིན་དགའ་ལྡན་ལྷ་ཡུལ་དུ། །ཡེ་ཤེས་རླུང་གིས་<line/>
བརྟེན་ནས་ནི། །སྦྱོར་བའི་ལྷུམས་སུ་ཕཊ་གྱིས་འཕང༌། །ཨ་ནྲི་སུ་ཏྲི་པྲི་དུ། གང་ཡང་རུང་བའི་རྣམ་ཤེས་དེ། །གསང་བའི་དབྱིངས་སུ་ཧཱུཾ་གིས་བསྡུ། །སྐུར་བསྐྱེད་ཡེ་ཤེས་<line/>
སྐུར་སྤྲོས་ཏེ། །དབྱིངས་དང་ཡེ་ཤེས་ལྷུན་གྲུབ་པས། །སངས་རྒྱས་ཞིང་ཁམས་རབ་འབྱམས་དང༌། །བདེ་གཤེགས་ཕོ་བྲང་དཀྱིལ་འཁོར་དུ། །རྫུ་འཕྲུལ་ཞབས་དང་ལྡན་པ་<line/>
ཡིས༑ ༑འཕགས་པའི་ལམ་དུ་རླུང་ཞུགས་ནས། །ཆོས་ཀྱི་འཁོར་ལོ་བསྐོར་ཞིང་གཤེགས། །འཇིག་རྟེན་ལྷ་ཡི་གཙོ་བོ་དང༌། །ཉན་ཐོས་དགྲ་བཅོམ་རང་རྒྱལ་དང༌། །ས་བཅུའི་<line/>
བྱང་ཆུབ་སེམས་དཔའ་ཡིས། །འཇིག་རྟེན་འདས་པའི་མཆོད་པས་མཆོད། །སྟུག་པོས་བརྒྱན་པའི་ས་འདས་ནས། །པདྨ་སྤྱན་གྱི་ས་ལ་གཞག །འཆི་བ་མེད་པའི་ཆོས་སྐུ་ཐོབ། །<line/>
སྟོང་གསུམ་མ་ལུས་བཏོན་པ་བས། །འབུམ་གྱི་ཆར་ཡང་མི་ཕོད་དེ། །རང་སེམས་མ་བཅོས་ཡེ་ནས་ཆུབ། །སྐྱེས་བུ་ཆེན་པོ་རྣལ་འབྱོར་གྱིས། །བསྒྲལ་བ་འབའ་ཞིག་སྙིང་རྗེའི་མཆོག་<line/>
</page>
<page index="6" id="310A">༄༅། །དེ་ནས་མ་ཏྲང་རུ་ཏྲ་དེ་བསྒྲལ་ཏེ། །སྔོན་བྱུང་བ་ཡི་གླེང་གཞི་དང༌། །གཏན་ཚིགས་སུ་དགོངས་ནས་ཕྱི་རབས་ཀྱི་སྔགས་འཆང་རྣམས་ཡིད་ཆེས་པར་བྱ་བ་དང་<line/>
དད་པ་ཅན་གྱི་རྣལ་འབྱོར་པ་རྣམས་དྲང་བའི་ཕྱིར་དུར་ཁྲོད་ཆེན་པོའི་གནས་བརྒྱད་དང༌། མ་མོ་ཆེན་པོ་བརྒྱད་དང༌། རང་བྱུང་གི་མཆོད་རྟེན་ཆེན་པོ་བརྒྱད། འདི་མན་ཆང་གཏན་<line/>
ཚིགས་དང་བཅས་ཏེ་བསྟན་ཏོ། །གོང་དུ་བསྒྲལ་བའི་བསམ་རྒྱུད་ནི། འོག་ནས་ཞིབ་ཏུ་བསྟན་ནོ། །འདི་ཡང་བསྣོར་ཏེ་ལུང་དཀྱུས་ནས་བསྟན་ནོ། །བདུད་དང་དབང་ཕྱུག་གཤིན་རྗེ་<line/>
དེ༑ ༑ཐུགས་རྗེ་ཚད་མེད་བཞིས་བསྒྲལ་ནས། །རོ་ཡི་ཉལ་ཐབས་གན་རྐྱལ་ཏེ། །ཛམྦུ་གླིང་ལོའི་གླིང་ཁམས་སུ། །བོར་ནས་ས་གཞིར་གྱུར་པ་ནི། །དུར་ཁྲོད་ཆེན་པོ་བརྒྱད་དུ་གྱུར།།<line/>
མགོ་ནི་ལྷོ་ནུབ་མཚམས་སུ་བསྟན། །རྐང་པ་བྱང་ཤར་མཚམས་སུ་བསྟན། །ལག་པ་གཉིས་ནི་གཡས་གཡོན་བརྐྱང༌། །མགོ་དང་ལུས་སྙིང་ཡན་ལག་ཀུན། །གནས་ཀྱི་དུར་<line/>
ཁྲོད་ཆེན་པོ་བརྒྱད། །དེ་ནི་དཔལ་ཆེན་བཞུགས་གནས་ཡིན། །ཐུགས་རྗེ་ཆེན་པོའི་བྱིན་རླབས་ཀྱིས། །རོ་ཡི་སྲུང་མཆེན་མོ་ནི། །མ་མོ་ཆེན་མོ་བརྒྱད་གཞག་གོ །དེ་ཡི་གནས་<line/>
རྟེན་ཆེན་པོར་ཡང༌། །མཆོད་རྟེན་ཆེན་པོ་གཟི་བྱིན་ཅན། །རང་བྱུང་རེ་རེ་བཞག་པ་ཡིན། །དེ་ལྟར་ས་གཞི་འདི་ཀུན་ཡང༌། །བཀྲ་ཤིས་ཡ་མཚན་ཐུགས་རྗེ་ཅན། །ཆོས་དང་<line/>
</page>
<page index="7" id="310B">དངོས་གྲུབ་འབྱུང་བའི་གནས། །ཆོ་འཕྲུལ་འབྱུང་བར་བཀའ་སྩལ་ཏོ། །དེ་ཡི་ལུས་སྙིང་མ་ག་ཏ། །དུར་ཁྲོད་ཆེན་པོ་བསིལ་བའི་ཚལ། །མ་མོ་ཆེན་མོ་ཀེའུ་རི་གནས། །མཁས་ཤིང་སྙིང་<line/>
སྟོབས་ཆེ་བའི་སའོ། །མཆོད་རྟེན་མིང་ནི་བདེ་བྱེད་རྟེན། །དེ་ཡི་མགོ་བོ་ལྷོ་ཕྱོགས་ཀྱི། །དུར་ཁྲོད་ཆེན་པོ་བཞག་པ་ནི། །སིངྒ་ཡུལ་གྱི་གླིང་ཕྲན་ཡིན། །མ་མོ་ཆེན་མོ་ཙེའུ་རི་གནས། །<line/>
མཐོང་ཐོས་རྣམ་པའི་འཕྲུལ་བག་ཅན། །མཆོད་རྟེན་རི་བོ་ཏ་ལ་ལ། །ལག་པ་གཡས་པ་ཤར་ལྷོའི་མཚམས། །དུར་ཁྲོད་ཆེན་པོ་བལ་ཡུལ་ཡིན། །མ་མོ་ཆེན་མོ་པུཀྐ་སི། །ལྷག་པར་<line/>
ཟས་ཀྱི་ལོངས་སྤྱོད་ཆེ། །མཆོད་རྟེན་ཁ་ཤོ་བྱཱ་གྷྲྀ་ཁའོ། །ལག་པ་གཡོན་ནི་ལྷོ་ནུབ་མཚམས། །དུར་ཁྲོད་ཆེན་པོ་ས་ལའི་ཡུལ། །མ་མོ་ཆེན་མོ་བེ་ཏཱ་ལི། །ཕྱག་ན་རྡོ་རྗེ་དབང་གི་<line/>
གནས༑ ༑དེ་ནི་མཐུ་དང་དབང་ཡང་ཆེ། །གྱད་ཡུལ་ཆེན་པོའི་ས་ལས་ནི། །མཆོད་རྟེན་མ་ལ་ས་གནད། །རྐང་པ་གཡས་པ་བྱང་ཤར་མཚམས། །དུར་ཁྲོད་ཆེན་པོ་ལི་ཡི་ཡུལ། །མ་<line/>
མོ་ཆེན་མོ་ཙཎྜ་ལི། །ལྷ་མོ་ཤང་ཀི་ནི་ཞེས་གྲགས། །ཆུ་དང་མེ་གྲུབ་རྫུ་འཕྲུལ་ཅན། །མཆོད་རྟེན་མིང་ནི་གེའུ་ཏོ་ཤན། །རྐང་པ་གཡོན་བ་ནུབ་བྱང་མཚམས། །དུར་ཁྲོད་ཆེན་པོ་<line/>
ཁ་ཆེའི་ཡུལ། །མ་མོ་ཆེན་མོ་པྲ་མོ་ཧ། །བདེ་སྐྱིད་ལྡན་པ་ཕུན་སུམ་ཚོགས། །མཆོད་རྟེན་མིང་ནི་སྐ་ནི་སྐ། །ཕོ་མཚན་སྟེང་གི་བྱང་ཕྱོགས་ན། །དུར་ཁྲོད་ཆེན་པོ་ཨུ་རྒྱན་ཡུལ། །<line/>
</page>
<page index="8" id="311A">༄༅། །མ་མོ་ཆེན་མོ་གྷ་སྨ་རི། །འབྱོར་པའི་ལོངས་སྤྱོད་ལྔ་དང་ལྡན། །དངོས་གྲུབ་ཅན་ཡང་དེ་ན་མང༌། །གཟི་ཡི་མཆོད་རྟེན་ཆེན་པོ་སྟེ། །མིང་ཡང་དྷརྨ་ཙ་ཀྲ་འོ། །དེ་<line/>
ཡི་ནང་ཁྲོལ་ཐམས་ཅད་ཀུན། །དུར་ཁྲོད་ཆེན་པོ་ཟ་ཧོར་ཡུལ། །རྒྱ་མཚོའི་སྒོ་གླིང་མ་ཧ་དོ། །ལངྒ་བུ་རངས་སྲིན་པོའི་གནས། །མ་མོ་ཆེན་མོ་སྨ་ཤ་ནི། །མངོན་ཤེས་རྫུ་འཕྲུལ་<line/>
བསམ་མི་ཁྱབ། །སྲིན་པོ་སྲིན་མོ་ཤ་ཟ་རྣམས། །དེ་དག་ཀུན་ལ་དབང་སྒྱུར་ཞིང༌། །རིན་ཆེན་ནོར་བུ་དཔག་བསམ་ཤིང༌། །འབྱོར་པའི་ཡོ་བྱད་ཀུན་དང་ལྡན། །མཆོད་རྟེན་བདེ་<line/>
བྱེད་གཞོན་ནུ་འོ། །འཇིག་རྟེན་ཀུན་ཏུ་བསྟན་པ་ཡི། །དུར་ཁྲོད་ཆེན་པོའི་གནས་བརྒྱད་དོ། །དེ་ལྟར་སྟ་ནའི་དཀྱིལ་འཁོར་འདིར། །འདས་པའི་དུས་ན་སྔོན་བྱུང་བའི། །སངས་<line/>
རྒྱས་ཀུན་གྱིས་བྱིན་གྱིས་བརླབས། །དེ་ལྟར་གྱུར་པའི་འཛམ་གླིང་དུ། །སྐྱེ་ཤི་གནས་པའི་ཡུལ་ཡིན་པས། །ཕྱི་རབས་སྔགས་ཀྱི་སྒྲུབ་པ་པོས། །འཇིགས་བྱེད་ཆེན་པོ་ཁྲག་<line/>
འཐུང་གི །དུས་གསུམ་རྒྱལ་བའི་བཀའ་བཞིན་དུ། །བསྐྱོད་ནས་བྱིན་གྱིས་བརླབས་པ་ནི། །སྔགས་མཆོག་བདུད་རྩིར་བསྒྲུབ་པའི་ཕྱིར། །རྒྱུ་དང་དམ་རྫས་ཐམས་ཅད་ནི། །སངས་<line/>
རྒྱས་གྲུབ་པའི་རྒྱུ་དང་བཞི། །དམ་ཚིག་དམ་པར་སྲུང་བའི་རྫས། །བྱིན་གྱིས་བརླབ་པར་བྱ་བ་འོ། །དེ་ནས་འཇིགས་བྱེད་ཆེན་པོའི་དཀྱིལ་འཁོར་བསྐྱེད་དེ། ངེས་དོན་གཅིག་ཏུ་<line/>
</page>
<page index="9" id="311B">ལམ་རྒྱུད་ལྔ་ནི། འབྲས་བུ་ཆེན་པོ་ལྔ་ཡིན་ཏེ། དེ་དག་ཐམས་ཅད་འཇིགས་བྱེད་ཆེན་པོའི་དཀྱིལ་འཁོར་གྱིས་དུས་གཅིག་ཏུ་བསྒྲལ་བའི་ཕྱིར་བདུད་ཡཀྵ་མ་ཧཱ་རུ་ཏྲ་ཞེས་བྱ་བ་ཞིག་དུས་དེར་<line/>
བསྒྲལ་ཞིང་གནས་སྤར་རོ། །དེ་ལ། བདག་ཉིད་སྐུ་ནི་སྨུག་ནག་འབར། །ཕྱག་ན་མཚོན་ཆ་སྣ་ཚོགས་བསྣམས། །པྲ་ཛྙཱ་ཀེ་ཤ་ཙིཏྟ་ཛྭ་ལ་ཧཱུཾ་ཕཊ། མ་ནུ་དྷ་རཾ་ཏོ་ཤ་ཕྱུང༌། ཨུ་མ་དར་མ་བཛྲ་<line/>
མ་ཧཱ་མཾ་ས། ཏྲ་མ་ཁའི་ཞེས་བསྒྲལ་ཏེ། ཨེ་ཧྱེ་ཧི་མ་ཧཱ་རུ་ཏྲ། ཤ་ཏུ་མ་ཀ་ར། བཛྲ་ནི་ཧཱུཾ་ཕཊ། མ་ཧཱ་དེ་བ་རུ་ཏྲ་ཧཱུཾ་ཛ་ཛའ་ཞེས་བརྗོད་དེ། སྟ་ན་དང་གྷ་ན་ཆེན་པོར་བྱས་ཏེ་རྣམ་པར་ཤེས་པ་<line/>
བྱང་ཆུབ་སེམས་སུ་དབང་བསྐུར་རོ། །དེ་ན་སྟ་ནའི་དཀྱིལ་འཁོར་འདིར། །དུར་ཁྲོད་བདག་པོ་བཏུལ་ནས་ནི། །འཁོར་བཅས་མ་ལུས་དབང་དུ་བསྡུས། །འཇིག་རྟེན་གཙོ་བོ་ལྷ་བརྒྱད་<line/>
དང༑ ༑སྲིན་མོ་བརྒྱད་དང་བུ་མོ་བརྒྱད། །དབང་ཕྱུག་ཉི་ཤུ་རྩ་བརྒྱད་ཀྱིས། །འདི་སྐད་ཅེས་ནི་ཁས་བླངས་ཏེ། །མགྲིན་གཅིག་ཏུ་ནི་རབ་སྨྲས་པ། །རྡོ་རྗེ་འབར་བའི་མེ་དཔུང་གིས། །<line/>
བསྐལ་པ་བས་ཀྱང་སྲེག་མཛད་པ། །འཇིགས་ཚུལ་རྔམ་པའི་ཁྱད་པར་ཅན། །དབུ་མང་རྩུབ་པའི་ཚིག་སྒྲོགས་ཤིང༌། །ཕྱག་མང་འཇིགས་པའི་མཚོན་ཆ་བསྣམས། །ཞི་བའི་ཕྱག་སྟོང་<line/>
སྤྱན་སྟོང་ཡང༌། །འཇིག་རྟེན་ཁམས་ཀུན་སྤ་གོང་ན། །ཁྲོ་གཉེར་ཕྱག་སྟོང་སྤྱན་སྟོང་གིས། །དཔའ་བོ་སྒེག་དང་འཇིགས་སུ་རུང༌། །རྒོད་དང་གཤེ་དང་འཇིགས་པར་བྱེད། །སྙིང་རྗེ་<line/>
</page>
<page index="10" id="312A">༄༅། །རྔམ་དང་ཞི་བར་སྟོན། །འབར་བའི་ཚོགས་ཆེན་སྣ་ཚོགས་ཅན། །ཁམས་གསུམ་ལྷ་ཆེན་ཐམས་ཅད་དང༌། །འཇིག་རྟེན་ཐལ་བར་རློག་མཛད་པ། །ཨེ་<line/>
མ་ཧོ་ཆ་མཆོག་ཧེ་རུ་ཀ། ཁྲོ་རྒྱལ་ཁྱོད་ལ་སྐྱབས་སུ་མཆིའོ། །ཐུགས་རྗེ་ནན་ཏན་བདག་ཅག་གཟུང༌། །གལ་ཏེ་བཀའ་བཞིན་མ་བགྱིས་ན། །བདག་ཅག་རྣམས་ཀྱི་མགོ་ལུས་<line/>
སྙིང༑ ༑དུམ་བུ་བརྒྱར་ནི་གཏུབས་འགྱུར་བགྱིད། །དེ་ཕྱིར་འབར་བས་བདག་མ་གཏང༌། །ཞེས་མཐུན་པར་སྨྲས་སོ། །ཁམས་གསུམ་ཐམས་ཅད་བསྒྲལ་བའི་ཞིང༌། །རྒྱུ་དྲུག་<line/>
གནས་པའི་སེམས་ཅན་རྣམས། །བསྡུ་བའི་སྦྱོར་བས་ཀུན་བསྡུས་ནས། །མི་ལྡོག་དབྱིངས་སུ་ཡང་དག་ཉིད། །ཐིག་ལེ་ཆེན་པོས་དབང་བསྐུར་ཏེ། །ཟླ་གསང་དབུས་ན་བྱང་<line/>
ཆུབ་སེམས། །རྫོགས་སངས་རྒྱས་ལ་སམ་ཉི་མེད། །ཤ་ཆེན་བཤང་གཅི་ཁུ་བ་ཁྲག། བདེ་གཤེགས་ལྔ་ཡི་ས་བོན་སྟེ། །རྣམ་པར་དྲི་ཆེན་སྣང་བར་མཛད། །ཕྱི་རོལ་ཆེན་<line/>
པོ་ལྔ་དག་ལ། །ནང་གི་རྒྱུ་འབྲས་ཡེ་ནས་དག །མི་བསྐྱོད་བྱང་ཆུབ་སེམས་ཉིད་དེ། །དམིགས་སུ་མེད་པས་དག་པ་ཡིན། །མཾ་ས་རིན་ཆེན་འབྱུང་ལྡན་པོ། །མཉམ་དང་མི་མཉམ་<line/>
དབྱེར་མེད་དོ། །སྣག་པ་རཀྟ་མཐའ་ཡས་ཐུགས། །སྐྱེ་འགག་མེད་དེ་ཡེ་ནས་དག །དོན་ཡོད་དྲི་ཆུ་ལས་གྲུབ་པ། །དྲི་མེད་རྒྱུ་ནས་རྣམ་པར་དག །ཀུན་ཀྱང་གཙང་ཞིང་དྲི་མེད་<line/>
</page>
<page index="11" id="312B">པས༑ ༑ཐམས་ཅད་མ་ལུས་སངས་རྒྱས་ལྔ། །ལུས་པ་མེད་པས་ཡེ་ཤེས་དང༌། །མ་བཅོས་ཡེ་ནས་དེ་ཉིད་དོ། །དེ་ཕྱིར་སྨན་ཆེན་བཅུད་ཀྱི་མཆོག །བདུད་རྩི་ཞེས་ནི་དེ་ལ་བྱའོ། །རྟོག་<line/>
པའི་ཀློང་དུ་སུ་འདྲིས་པ། །མི་ཞེས་བྱ་བ་སངས་རྒྱས་ཡིན། །བཅོམ་ལྡན་འདས་ནི་གུད་ན་མེད། །འབྱུང་བ་ལྔ་ལས་གྱུར་པའི་རྒྱུ། །སྤྲུལ་པས་རིགས་ལྔའི་སངས་རྒྱས་ཡིན། །རང་གི་<line/>
ལུས་ལ་བསྡུ་བའི་ཕྱིར། །སྐུ་གསུམ་རྡོ་རྗེ་དབང་ཐོབ་འགྱུར། །དེ་ཕྱིར་བསྒྲུབ་པའི་རྫས་སུ་གསུངས། །དེ་སྐད་ཅེས་སྨན་སྤྱོད་པའི་ལུང་དུ་བཀའ་སྩལ་ཏོ། །བདུད་རྩི་ཆེན་པོ་<line/>
མཆོག་གི་ལུང་འབུམ་སྡེར་བཞུགས་པའི་ནང་ནས་ལུང་ཨ་ནུ་ཡོ་གའི་སྤྱོད་པ་བླ་ན་མེད་བསྟན་པ་སྟེ་བམ་པོ་ཆེན་པོ་བཞི་པའོ།། །།<line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
