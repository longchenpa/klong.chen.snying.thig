<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="99" index="13"/>
<offset page="644" line="12" col="12"/>
<range start="1" end="12"/>
<title>བཅོམ་ལྡན་འདས་འཇམ་དཔལ་རྣོན་པོ་ལ་ཕྱག་འཚལ་ལོ། </title>
<section>རྒྱུད། </section>
<volume>ཞ</volume>
<status asof="31Jan2012">not checked</status>
</info>
<pageset>
<page index="1" id="323B">རྒྱ་གར་སྐད་དུ། བྷ་ག་ཝཱན་མཉྫུ་ཤྲི་ཏིཀྵ་ན་མ་སིདྡྷི། བོད་སྐད་དུ། བཅོམ་ལྡན་འདས་འཇམ་དཔལ་རྣོན་པོ་<line/>
ལ་ཕྱག་འཚལ་ལོ། །དེ་ནས་བཅོམ་ལྡན་འདས་དཔལ་ཉིད་སྐུ་རྡོ་རྗེ་ལྟ་བུ་བྱང་ཆུབ་ཀྱི་དགོངས་པ་ཉིད་ལ་བཞུགས་པ་ལ། བཅོམ་ལྡན་འདས་བྱང་ཆུབ་ཀྱི་སེམས་རྡོ་རྗེ་ཀུན་ཏུ་བཟང་པོ་ནི། དུས་<line/>
གསུམ་འདུ་འབྲལ་མེད་པའི་ཡུམ་གྱི་ཚལ་ཆེན་པོ་ན་དགོངས་པ་ཆོས་ཀྱི་དབྱིངས་ཞི་བ་ཆེན་པོ་ལ་བཞུགས་སོ། །རིགས་ལྔ་བདེ་བར་གཤེགས་པ་རྣམས་ཀྱང་གསང་བའི་ཡུམ་བཞི་དང༌།<line/>
འཁོར་བྱང་ཆུབ་སེམས་དཔའི་ཚོགས་དང༌། སེམས་མའི་ཚོགས་དང༌། རྡོ་རྗེ་དབྱིངས་ཀྱི་དཀྱིལ་འཁོར་ན་སྲས་མཆོག་དམ་པ་ཉེ་བའི་འཁོར་རིགས་ཀྱི་རྒྱལ་པོ་མ་ལུས་པ་རྣམས་དང༌།<line/>
</page>
<page index="2" id="324A">༄༅། །ཚངས་པ་ཆེན་པོ་རྣམས་དང༌། དྲང་སྲོང་ཆེན་པོ་དང༌། ལྷ་དང༌། ཀླུ་དང༌། ལི་ཙ་བྱཱི་ལ་སོགས་པའི་མི་རྣམས་ཀུན་ལ་དཔལ་ཀུན་ཏུ་བཟང་པོས་བཀའ་སྩལ་པ། ནན་ཏན་<line/>
གྱིས་ནི་བརྩོན་འགྲུས་བསྐྱེད། །ཐེ་ཚོམ་མེད་ན་ངེས་པར་འགྲུབ། །བདུད་རྩི་ཆེན་པོ་རྣམ་ལྔ་འདི། །སྤྱད་ཅིང་བཅང་བའི་ཡོན་ཏན་དང༌། །རང་བཞིན་དང་ནི་ངོ་བོ་དང༌། །མཐུ་དང་བྱིན་<line/>
གྱི་རླབས་ཀྱིས་འགྲུབ། །མི་བརྗེད་རྒྱུན་གྱི་ཏིང་ངེ་འཛིན། །ངེས་པར་བསྒྲུབས་པའི་ཡོན་ཏན་ནི། །ངེས་པའི་མན་ངག་གསུམ་དུ་བསྟན། །ཞེས་བཀའ་སྩལ་ནས་སྡུད་པ་པོ་ཆོས་ཀྱི་<line/>
དོན་འཇམ་དཔལ་རྣོན་པོ་ལ་གཏད་དོ། །དེ་ནས་འཕགས་པ་འཇམ་དཔལ་གྱི་རྡོ་རྗེ་དབྱིངས་ཀྱི་དཀྱིལ་འཁོར་གྱི་ལྷ་འཁོར་ཚོགས་རྒྱ་མཚོ་དང་བཅས་པ་རྣམས་ལ་འདི་སྐད་<line/>
བརྗོད་དོ། །ཨེ་མ་ཧོ་སངས་རྒྱས་ཀུན་ཏུ་བཟང༌། །གསང་ཆེན་ཐིག་ལེ་ཉིད་ལ་རྫོགས། །མ་རིག་མུན་སེལ་ཡེ་ཤེས་སྒྲོན། །དཔའ་བོ་ཁྱོད་ལ་སྐྱབས་སུ་མཆིའོ། །རང་བྱུང་དྲི་མེད་<line/>
བདུད་རྩི་འདི། །སངས་རྒྱས་ཀུན་གྱིས་བསྔགས་པའི་མཆོག །མི་ཤེས་དྲི་མ་ཀུན་བཅོམ་ནས། །ངེས་པའི་དབྱིངས་ལ་འགོད་མཛད་པ། །གཉིས་མེད་གུས་པས་ཕྱག་འཚལ་ལོ། །<line/>
སྣང་མཛད་རྡོ་རྗེ་རྒྱལ་ཅན་དང༌། །མི་བསྐྱོད་ཉི་མ་སྣང་མཐའ་ཡས། །དོན་ཡོད་བདུད་རྩི་འཁྱིལ་བལ། །དགྱེས་ཤིང་གུས་པས་ཕྱག་འཚལ་ལོ། །དབྱིངས་ཕྱུག་ཡུམ་གྱི་ཚོགས་<line/>
</page>
<page index="3" id="324B">རྣམས་ལ། །དགའ་བའི་ཡིད་ཀྱིས་འདུད་ཕྱག་འཚལ། །ལག་ན་རྡོ་རྗེ་རྒྱལ་པོ་དང༌། །ཀུན་བཟང་བློ་གྲོས་ཆེན་པོ་དང༌། །དོན་རབ་ས་སྙིང་ལ་སོགས་ལ། །རབ་ཏུ་གུས་པས་ཕྱག་འཚལ་ལེ། །<line/>
ནམ་མཁའི་འཇིག་རྟེན་དབང་པོ་དང༌། །འགྲོ་བ་འཛིན་མཆོག་དམ་པ་ལ། །གཉིས་མེད་གུས་པས་ཕྱག་འཚལ་ལོ། །དག་ལ་རང་བཞིན་དྲི་མེད་སྐུ། །ཚུལ་བཞིན་ཕྲེང་བ་དབྱངས་དང་གར། །<line/>
སྤྱོད་མཆོག་དགའ་སྡུག་ཕྱག་འཚལ་ལོ། །བདུག་པ་མེ་ཏོག་མར་མེ་ཧོ། །གཟུགས་མཆོག་མཉེས་མཛད་ལྷ་མོ་ལ། །མོས་པས་འདུད་ཅིང་ཕྱག་འཚལ་ལོ། །རིག་བྱེད་ཚོགས་ཀྱི་བདག་པོ་<line/>
མཆོག་༑རྡོ་རྗེ་སྲིན་པོ་འདུལ་མཛད་པ། །ཁྲོ་རྒྱལ་ཡབ་ཡུམ་འཁོར་བཅས་ལ། །གུས་པས་བསྟོད་དེ་ཕྱག་འཚལ་ལོ། །དེ་ནས་འཁོར་རྒྱལ་བ་རྒྱ་མཚོ་དང་བཅས་པ་རྣམས་ཀྱིས་ལེགས་སོ་<line/>
ལེགས་སོ། །ཨ་ལ་ལ་ཧོ་ཞེས་བརྗོད་ནས་གནང་ངོ༌། །དེ་ནས་དབང་བྱིན་ཏེ་འཕགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་ཁྱོད་ཀྱིས་ཐམས་ཅད་བདུད་རྩིའི་རང་བཞིན་ལ་མཁྱེན་རབ་<line/>
དང་པོས་ཀུན་གྱི་མཆོད་པ་ཆེན་པོ་མཛད་དོ། །དེ་ཡང་ཉིད་ཀྱིས་ཉིད་ལ་མཆོད་དེ། འདི་མན་ཆད་ཡེ་ཤེས་ཀྱི་ལྷ་རྣམས་ཀྱིས་ཏིང་ངེ་འཛིན་བྱང་ཆུབ་ཀྱི་སེམས་བདུད་རྩི་ཆེན་པོར་ཐིམ་ནས་<line/>
མཉམ་པ་ཉིད་ཀྱི་དབྱིངས་ལ་མི་སྣང་བར་བྱས་ནས་མཧཱ་སུ་ཀ་ལ་སྦས་ཏེ་བཞུགས་པ་ལས། དེ་ནས་བཅོམ་ལྡན་འདས་དཔལ་ཀུན་ཏུ་བཟང་པོ་དང༌། རིགས་ལྔ་བདེ་བར་གཤེགས་པ་རྣམས་<line/>
</page>
<page index="4" id="325A">༄༅། །ཀྱིས་འཕགས་པ་འཇམ་དཔལ་ལ་བཀའ་སྩལ་པ། བྱང་ཆུབ་སེམས་དཔའ་མཁྱེན་རབ་ཀྱི་དང་པོ། ཁྱོད་ལ་ད་ངེད་ཀྱི་ཆོས་འདི་བསྡུས་ཏེ་བཤད་དོ། །འཇམ་དཔལ་རྡོ་རྗེ་<line/>
ཆོས༑ འདི་ལྟ་སྟེ། །ཨེ་མ་ཧོ་གསང་བ་ལས་བྱུང་བའི། །མ་རིག་མུན་སེལ་སྒྲོན་མེའི་མཆོག །དབའ་བོ་ཁྱོད་ལ་སྐྱབས་སུ་མཆིའོ། །ནན་ཏན་གྱིས་ནི་བརྩོན་འགྲུས་བྱོས། །ཞེས་པ་དང༌། འཇམ་<line/>
དཔལ༑ བདུད་རྩི་འདིའི་ཆོས་ཀྱི་དོན་ནི། དཔེར་ན། མེ་དང་འདྲ་སྟེ། ཆུང་སྟེ་རྡུལ་ཙམ་ནས་ཆེ་སྟེ་སྲིད་པའི་རི་བོ་ཡང་སྲེག་གོ། དེ་བཞིན་དུ་བདུད་རྩི་འདི་ནི། དཔེར་ན། ཉི་མ་དང་འདྲ་སྟེ། ཉི་<line/>
མའི་འོད་ཟེར་ཆེན་པོ་ནི། འཛམ་བུ་གླིང་དུ་ཐོག་མ་ཉིད་དུ་རིའི་རྒྱལ་པོ་ཆེན་པོ་བརྒྱད་ལ་སྣང་བར་བྱེད་དོ། །དེའི་འོག་ཏུ་ཁོ་ར་ཁོར་ཡུག་ཏུ་སྣང་བར་བྱེད་དོ། །དེའི་འོག་ཏུ་རི་བོ་ཆེ་རྣམས་ལ་<line/>
སྣང་བར་བྱེད་དོ། །དེའི་འོག་ཏུ་རི་ནག་པོ་རྣམས་ལ་སྣང་བར་བྱེད་དོ། །དེའི་འོག་ཏུ་གངས་རི་མཐོན་པོ་རྣམས་ལ་སྣང་བར་བྱེད་དོ། །དེའི་འོག་ཏུ་འཛམ་བུ་གླིང་འདིར་ས་ཕྱོགས་དམའ་བ་<line/>
རྣམས་ལ་སྣང་བར་བྱེད་དོ། །ཉི་མའི་འོད་ཟེར་ཆེན་པོ་དེ་ལ་བླང་དོར་མེད་དེ། མི་རྟོག་མི་སེམས་སོ། །རྣམ་པར་ཡང་མི་རྟོག་མི་སེམས་སོ། །རྡོ་རྗེ་ཆོས་དང་འཇམ་དཔལ། ཉི་མའི་འོད་རྣམས་<line/>
ནི། དབྲི་བསྐོལ་མེད་དོ། །དེ་བཞིན་དུ་སེམས་ཅན་གྱི་རྣམ་པར་ཤེས་པ་ལ་ཡང་དེ་དང་འདྲ་སྟེ། དབྲི་བསྐོལ་མེད་དོ། །བྱེ་བ་དང༌། བསྐྱེད་པ་དང༌། བསྐྱུངས་པ་ཡང་མེད་དོ། །དེ་བཞིན་དུ་ཆོས་<line/>
</page>
<page index="5" id="325B">བདུད་རྩི་འདི་ཡང་བསམ་གྱིས་མི་ཁྱབ་པའི་དབྱིངས་སུ་བསྟན་པ་ཡིན་པའི་ཕྱིར་བདུད་རྩི་ཆེན་པོ་འདིའི་དབུ་ལས་བསམ་གྱིས་མི་ཁྱབ་པ་བསྟན་ཞེས་སྨོས་པ་ཡིན་ནོ། །དེ་བཞིན་དུ་ཆོས་བདུད་<line/>
རྩི་ཆེན་པོའི་ལུང་འདི་ཡང་མ་སྐྱེས་མི་འགག་མི་རྟོག་པས། །མཚན་མ་དང་མཚན་མ་མེད་པ་དང༌། མི་གནས་པ་ལ་རྣམ་པར་ཁྱབ་སྟེ་གནས་སོ། །དེ་བཞིན་དུ་ཆོས་བདུད་རྩི་ཆེན་པོ་འདི་<line/>
ཡང་ཉི་མའི་འོད་ཟེར་དང་འདྲ་བར་ཀུན་ལ་ཁྱབ་པར་གནས་ཏེ། སྐལ་ལྡན་རིགས་ལྔས་འབྱུང་བ་ལྔ་ལ་ཁྱབ་ཅིང༌། འབྱུང་བ་ལྔ་ཉིད་རིགས་ཀྱི་ཡུམ་ལྔའི་ཚལ་ཆེན་པོ་སྟེ། ཡུམ་ལྔ་དང་<line/>
ཡབ་ལྔ་ཡང་གདོད་ནས་དག་སྟེ། ཉི་མའི་འོད་བཞིན་དུ་ཤར་རོ། །དེ་ནས་བཅོམ་ལྡན་འདས་ཀྱིས་འཁོར་རྒྱལ་བ་རྒྱ་མཚོ་རྣམས་ལ་བཤད་དོ། །དེ་ནས་བཅོམ་ལྡན་འདས་ཀྱིས་འཁོར་<line/>
རྒྱལ་བརྒྱ་མཚོ་རྣམས་ལ་ཁྱབ་བོ། །དེ་ནས་སྲིད་པའི་འཇིག་རྟེན་དུ་མི་མཇེད་ཀྱི་བདག་པོ་ཚངས་པའི་ལྷ་རྣམས་དང༌། ཀླུ་རྣམས་ལ་ཁྱབ་བོ། །དེ་ནས་མིའི་བྱང་ཆུབ་སེམས་དཔའ་རྣམས་<line/>
དང༑ རིམ་པས་ནམ་མཁའི་ཉི་མ་བཞིན་ཁྱབ་ཅིང་ཤར་བ་སྟེ། ཐུགས་རྗེའི་བདུད་རྩི་འདི་ཡང་སྲིད་པ་གསུམ་དུ་ཉི་མ་བཞིན་དུ་ཤར་བར་བྱ་སྟེ། འཇམ་དཔལ། སྟོང་གསུམ་གྱི་སྟོང་ཆེན་<line/>
པོའི་འཇིག་རྟེན་གྱི་ཁམས་ན་སངས་རྒྱས་ཀྱི་ཞིང་ཕྲ་རབ་སྙེད་ལ་བསམ་གྱིས་མི་ཁྱབ་པའི་ལུས་ཕུལ་བས་ནི། བདུད་རྩི་ཆེན་པོ་འདི་ལུས་ལ་བཅངས་པ་བསོད་ནམས་ཆེའོ། །འཇམ་དཔལ།<line/>
</page>
<page index="6" id="326A">༄༅། །དུས་གསུམ་གྱི་སངས་རྒྱས་ཀྱི་ཞིང་ཡོངས་སུ་སྦྱང་བ་བས་ནི། བདུད་རྩི་འདི་ལུས་ཀྱི་མགུལ་དུ་བཏགས་པ་འབུམ་གྱི་ཆར་ཡང་མི་ཕོད་དོ། །འཇམ་དཔལ། བསྐལ་<line/>
བ་གངྒཱའི་ཀླུང་གི་བྱེ་མ་སྙེད་ཀྱི་སངས་རྒྱས་རྣམས་ལ་སྤྱི་བོས་བཀུར་ཞིང་ཕྱག་བྱ་བའི་དོན་ནི། བདུད་རྩི་ཆེན་པོ་འདི་སྤྱི་བོ་ལ་བཀུར་བའི་ཡོན་ཏན་ནི། སངས་རྒྱས་ཐམས་ཅད་<line/>
བཀུར་བ་ཡིན་ནོ། །འཇམ་དཔལ། བསྐལ་པ་སྟོང་གི་བར་དུ་སེམས་ཅན་གྱི་དོན་བྱ་བ་བས་ནི། བདུད་རྩི་ཆེན་པོ་འདིས་ལན་གཅིག་གིས་འགྲོ་བའི་དོན་བྱས་པས་དམྱལ་ཁམས་<line/>
བརྒྱད་ཀྱི་འཇིག་རྟེན་ཡང་ཐར་བའི་ལམ་དུ་འདྲེན་པ་ཡིན་ནོ། །ཞེས་གསུངས་བ་དང༌། དེ་ནས་བཅོམ་ལྡན་འདས་ཀྱི་ཚིགས་སུ་བཅད་དེ་བཀའ་སྩལ་བ། བདུད་རྩི་ཆེན་པོའི་རང་<line/>
བཞིན་ནི། ཁ་དོག་དབྱིབས་དང་མཚན་མ་མེད། །འགོག་པ་མེད་ཅིང་དབྱེ་བའང་མེད། །རྩ་བ་མེད་ཅིང་རྟེན་བའང་མེད། །བདུད་རྩི་ཆེ་ལ་བརྗོད་པའང་མེད། །ཉོན་མོངས་དུག་དང་<line/>
བདུད་བཞི་བཅོམ། །དྲི་མེད་དག་པའི་བྱང་ཆུབ་སེམས། །ངེས་དོན་དེ་ལ་སྡུད་བར་བྱོས། །དེ་ནས་བཅོམ་ལྡན་འདས་དང༌། དམ་པའི་ཆོས་བདུད་རྩིའི་ལུང་འདི་ལ་འཕགས་པ་འཇམ་<line/>
དཔལ་གྱིས་སླར་ལ་ལན་གསུམ་དུ་བསྟོད་པ། ནམ་མཁའི་མཚན་ཉིད་སངས་རྒྱས་ཏེ། །མཚན་ཉིད་མེད་པས་ནམ་མཁའ་འདྲའོ། །བྱ་བ་མེད་པས་གྲོལ་བ་སྟེ། །བདུད་རྩི་མཆོག་ལ་<line/>
</page>
<page index="7" id="326B">ཕྱག་འཚལ་ལོ། །ཆུ་ཟླ་བཞིན་དུ་དྲི་བྲལ་བས། །ཐམས་ཅད་རྟོག་བ་ཡོངས་སུ་སྤངས། །བདག་ཏུ་འཛིན་མེད་རྣམ་པར་དག །བདུད་རྩི་རྒྱལ་ལ་ཕྱག་འཚལ་ལོ། །དུས་གསུམ་ཆོས་ཀྱི་དབྱིངས་དང་མཉམ་<line/>
བདུད་དང་ངན་སོང་གསུམ་ལས་ཐར། །ལེན་པ་མེད་ཅིང་གཏོང་བའང་མེད། །དྲི་མེད་དག་པའི་བྱང་ཆུབ་སེམས། །བདུད་རྩི་མཆོག་ལ་ཕྱག་འཚལ་ལོ། །དུས་གསུམ་སངས་རྒྱས་སྐྱེད་བའི་རྒྱུ། །<line/>
ཁམས་གསུམ་སེམས་ཅན་འདྲེན་པའི་དཔལ། །འགྲོ་བ་དྲུག་གི་སྒྲིབ་སྦྱོང་བ། །བདུད་རྩི་རྒྱལ་ལ་ཕྱག་འཚལ་ལོ། །དེ་སྐད་ཅེས་གསོལ་ནས་ཕྱི་ནང་གི་སྣོད་བཅུད་རིལ་སྨན་རས་ཡ་ན་དང༌། བདུད་<line/>
རྩིར་གནས་སོ། །ཞེས་ལུང་དང་མན་ངག་ཏུ་བསྡུས་ཏེ་བཀའ་སྩལ་པའོ། །བདུད་རྩི་ཆེན་བོ་མཆོག་གི་ལུང༌། ལུང་གི་རྒྱལ་པོ་ཆེན་པོ་རྟོག་པའི་མཆོག་ལས། འཁོར་ལོ་བསྐོར་བའི་ནང་ནས་ལུང་གི་<line/>
བམ་པོ་ཆེན་པོ་བརྒྱད་པའི་འགྲེལ་པ་ཆེན་པོའི་དོན་བམ་པོ་ཆེན་པོ་བརྒྱད་པ་རྫོགས་སོ།། །།སྤྱིར་བདུད་རྩི་འབུམ་སྡེ་ལས་ཉུང་ཤས་ཙམ་ཞིག་བི་མ་ལ་མི་ཏྲས་བཤད་ཅིང༌། ལོ་ཙཱ་བ་ཛྙཱ་ན་<line/>
ཀུ་མ་རས་བསྒྱུར་བའོ། །རྡོ་རྗེ་ཡང་དབང་གཏེར་གྱི་ལགས་རྫོགས་སོ། །རྡོ་རྗེ་ཁྲོས་པས་ཞེ་སྡང་གཅོད། །མཚོན་ཆེན་སྔོན་པོ་འབར་བའི་ངང༌། །ནམ་མཁའི་དཀྱིལ་ནས་ཐིགས་པ་ཤར། །སྲོག་<line/>
གི་སྒོ་རུ་ཤར་བ་དང༌། །སྙིང་གི་སྒོ་རུ་བསྒོམ་བར་བྱ། །སྙིང་རྗེས་བསྒྲལ་བའི་དམ་ཚིག་ནི། །བསད་ཅིང་མནན་པ་མ་ཡིན་ཏེ། །ཕུང་པོ་རྡོ་རྗེ་གཏམས་བྱས་ནས། །རྣམ་པར་ཤེས་<line/>
</page>
<page index="8" id="327A">༄༅། །པ་རྡོ་རྗེར་བསྒོམ། ཨོཾ་བཛྲ་ཀཱི་ལི་ཀཱི་ལ་ཡ། སརྦ་བིགྷ་ནན་བཾ་ཧཱུཾ་ཧཱུཾ་ཕཊ། རྡོ་རྗེ་གཞོན་ནུ་རིག་འཛིན་རྣམས། །སྲིད་པ་རྡོ་རྗེ་གྲུབ་མཛོད་ཅིག །སྲིད་<line/>
བ་རྡོ་རྗེ་ཕུར་བའི་ལྷ། །ཡེ་ཤེས་ཁྲོ་བོ་གྲུབ་པར་མཛོད། །སངས་རྒྱས་ཀུན་གྱི་ཡེ་ཤེས་སྐུ། །ངང་ཉིད་རྡོ་རྗེ་ཆོས་དབྱིངས་ལས། །འབར་བའི་ཁྲོ་བོ་མི་བཟད་པ། །སྐུ་ཡི་དབྱིག་ཏུ་བདག་<line/>
གྱུར་ཅིག །ཐབས་ཀྱི་སྤྱོད་པས་འགྲོ་དོན་དུ། །བྱམས་དང་སྙིང་རྗེས་གང་འདུལ་བ། །སངས་རྒྱས་འཕྲིན་ལས་རྫོགས་མཛད་ནས། །དབང་དང་བྱིན་རླབས་འདིར་གསོལ་ཅིག །<line/>
ཨོཾ་བཛྲ་ཀྲོདྷ་ཧཱུཾ་ཀར་ཧཱུཾ། གརྫ་གརྫ་ཧཱུཾ་ཕཊ། ཁྲོ་བོ་ཆེན་པོ་ཧཱུཾ་ཀ་ར་དང༌། ཡུམ་རྡོ་རྗེ་སྒྲ་འབྱིན་མ། སྦྲུལ་བའི་ཕྲ་མེན་མ་ཕག་གི་མགོ་ཅན་དང༌། སྨིག་བུའི་མགོ་ཅན་ནོ། །ཨོཾ་<line/>
བཛྲ་ཀྲོ་དྷ་བི་ཛ་ཡ་ཧཱུཾ། ཧ་ན་ཧ་ན་ཧཱུཾ་ཕཊ། ཁྲོ་བོ་ཆེན་པོ་རྣམ་པར་རྒྱལ་བ་དང༌། ཡུམ་རྡོ་རྗེ་རྣམ་སྙེམས་མ། སྦྲུལ་པའི་ཕྲ་མེན་མ་སྟག་གི་མགོ་ཅན་དང༌། བྱ་རྒོད་ཀྱི་མགོ་ཅན་ནོ། །<line/>
ཨོཾ་བཛྲ་ཀྲོ་དྷ་ནཱི་ལ་དཎྜ་ཧཱུཾ། ད་ཧ་ད་ཧ་ཧཱུཾ་ཕཊ། ཁྲོ་བོ་ཆེན་པོ་དབྱུག་བ་སྔོན་པོ་དང༌། ཡུམ་རྡོ་རྗེ་སྡེར་མོ། སྤྲུལ་བའི་ཕྲ་མེན་མ་གཡག་གི་མགོ་ཅན་དང༌། བྱ་རོག་གི་མགོ་ཅན་ནོ།།<line/>
ཨོཾ་བཛྲ་ཀྲོ་དྷ་ཡ་མནྟ་ཀ་ཧཱུཾ། བ་ཙ་པ་ཙ་ཧཱུཾ་ཕཊ། ཁྲོ་བོ་ཆེན་པོ་གཤིན་རྗེ་གཤེད་པོ་དང༌། ཡུམ་རྡོ་རྗེ་དུར་ཁྲོད་ཀྱི་བདག་མོ། །སྤྲུལ་པའི་ཕྲ་མེན་མ་ཤ་བའི་མགོ་ཅན་དང༌། འུག་<line/>
</page>
<page index="9" id="327B">བའི་མགོ་ཅན་ནོ། །ཨོཾ་བཛྲ་ཀྲོ་དྷ་ཨཱཪྻ་ཨ་ཙ་ལ་ཧཱུཾ། བནྡྷ་བནྡྷ་ཧཱུཾ་ཕཊ། ཁྲོ་བོ་ཆེན་པོ་མི་གཡོ་མགོན་པོ་དང༌། ཡུམ་རྡོ་རྗེ་གཏུན་ཁུང་མ། སྤྲུལ་པའི་ཕྲ་མེན་མ་གཟིག་གི་མགོ་ཅན་དང༌།<line/>
ཁྲའི་མགོ་ཅན་ནོ། །ཨོཾ་བཛྲ་ཀྲོདྷ་ཧ་ཡ་གྲི་བ་ཧཱུཾ། ཧུ་ལུ་ཧུ་ལུ་ཧཱུཾ། ཁྲོ་བོ་ཆེན་པོ་རྟ་མགྲིན་དང༌། ཡུམ་རྡོ་རྗེ་གཏུམ་མོ། །སྤྲུལ་པའི་ཕྲ་མེན་མ་བྱི་ལའི་མགོ་ཅན་དང༌། པུ་ཤུད་ཀྱི་མགོ་<line/>
ཅན་ནོ༑ ༑ཨོཾ་བཛྲ་ཀྲོ་དྷ་ཨ་པ་ར་ཙི་ཏ་ཧཱུཾ། ཏིཥྛ་ཏིཥྛ་ཧཱུཾ་ཕཊ། ཁྲོ་བོ་ཆེན་པོ་དཔལ་ལྡན་གཞན་གྱིས་མི་ཐུབ་པ་དང༌། ཡུམ་རྡོ་རྗེ་མདའ་སྙེམས་མ། སྤྲུལ་པའི་ཕྲ་མེན་མ་སྤྱང་ཀིའི་མགོ་<line/>
ཅན་དང༌། ཁྲའི་མགོ་ཅན་ནོ། །ཨོཾ་བྫྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུཾ། ཚིནྡྷ་ཚིནྡྷ་ཧཱུཾ་ཕཊ། ཁྲོ་བོ་ཆེན་པོ་བདུད་རྩི་འཁྱིལ་པ་དང༌། ཡུམ་རྡོ་རྗེ་རླུང་འབྱིན་མ། སྤྲུལ་བའི་ཕྲ་མེན་མ་སེངྒེའི་མགོ་<line/>
ཅན་དང༌། ཕ་ཝང་གི་མགོ་ཅན་ནོ། །ཨོཾ་བཛྲ་ཀྲོ་དྷ་ཏྲཻ་ལོ་ཀྱ་བི་ཛ་ལ་ཧཱུཾ། བིནྡྷ་བིནྡྷ་ཧཱུཾ་ཕཊ། ཁྲོ་བོ་ཆེན་པོ་ཁམས་གསུམ་རྣམ་པར་རྒྱལ་བ་དང༌། ཡུམ་རྡོ་རྗེ་གསོད་བྱེད་མ། སྤྲུལ་པའི་<line/>
ཕྲ་མེན་མ་དྲེད་ཀྱི་མགོ་ཅན་དང༌། ཟེར་མོའི་མགོ་ཅན་ནོ། །ཨོཾ་བཛྲ་ཀྲོ་དྷ་མ་ཧཱ་བ་ལ་ཧཱུཾ། སྥོ་ཏ་སྥོ་ཏ་ཧཱུཾ་ཕཊ། ཁྲོ་བོ་སྟོབས་པོ་ཆེ་དང༌། ཡུམ་རྡོ་རྗེ་སྐྱོད་བྱེད་མ། སྤྲུལ་བའི་ཕྲ་མེན་མ་<line/>
དེད་ཀྱི་མགོ་ཅན་དང༌། བྱི་བའི་མགོ་ཅན་ལ་སོགས་པ་རྣམས་ཀྱིས་གཏམས་བའོ། །སྲིད་པའི་ཕུར་བུ་བསྒྲུབ་པ་དང༌། །དབང་དང་དངོས་གྲུབ་བླང་བའི་ཕྱིར། །ཡེ་ཤེས་ཁྲོ་བོ་གཤེགས་<line/>
</page>
<page index="10" id="328A">༄༅། །སུ་གསོལ། །ཁྲོ་བོ་ཆེན་པོ་གཤེགས་ནས་ཀྱང༌། །རྟགས་དང་མཚན་མ་བསྟན་པ་དང༌། །ཀླི་ལ་ཡ་ཡི་དངོས་གྲུབ་གསོལ། །དམ་ཚིག་ཆེན་པོའི་དུས་ལ་<line/>
བབ༑ ༑སྤྲུལ་པ་ཆེན་པོའི་དུས་ལ་བབ། །ཕྱག་བརྙན་ཆེན་མོའི་དུས་ལ་བབ། །ཤྭ་ན་མུ་ཁའི་དུས་ལ་བབ། །བདག་ཉིད་ཆེན་མོའི་དུས་ལ་བབ། །ཁྱེད་ཀྱི་འཕྲིན་ལས་དུས་ལ་<line/>
བབ༑ ༑ས་བདག་ཆེན་མོའི་དུས་ལ་བབ། །མཐུ་རྩལ་དབྱུང་བའི་དུས་ལ་བབ། །བྱང་ཆུབ་མཆོག་ཏུ་སེམས་བསྐྱེད་ཅིང༌། །དུས་གསུམ་རྒྱལ་བའི་གདུང་འཚོབ་བ། །རིག་<line/>
འཛིན་བདག་ཅག་རྣམས་ལ་ནི། །གནོད་ཅིང་གདུག་པའི་དགྲ་དང་བགེགས། །བདུད་དང་བར་དུ་གཅོད་པ་རྣམས། །ཁྲོ་བོ་ཆེན་པོའི་བྱིན་རླབས་ཀྱིས། །ཡུད་ཙམ་གྱིས་ནི་འདིར་<line/>
བཀུག་ནས། །མངོན་སྤྱོད་ཚུལ་བཞིན་བསྒྲལ་བ་དང༌། །ལུས་ངག་རྡུལ་དུ་བཤིག་ནས་ཀྱང༌། །སྡུག་བསྔལ་ཉམས་སུ་མྱོང་བར་མཛོད། །ཨོཾ་ལཾ། ཧཱུཾ་ལཾ། སྟཾ་པ་ནན། མོ་<line/>
ཧ་ག་ཡ་བྷ་ག་ཝཱ་ན། ཤི་ཀྲི་བི་ཀྲི། ཤྲཱི་བཛྲ་ཧཱུཾ་ཀ་ར་ཧཱུཾ་ཧཱུཾ་ཕཊ་ཕཊ། བཛྲ་ཀཱི་ལི་ཀཱི་ལ་ཡ། ཛཿཧཱུཾ་བཾ་ཧོཿསརྦ་བིགྷྣཱན། ཨོཾ་བཛྲ་ཀཱི་ལི་ཀཱི་ལ་ཡ་ཧཱུཾ་ཧཱུཾ་ཕཊ་ཕཊ། བཛྲ་<line/>
ཧཱུཾ་ཀ་ར་ཧཱུཾ་ཕཊ་ཧཱུཾ་ཀ་ར་ཧཱུཾ་ཨ། དངོས་གྲུབ་བར་ཆད་བྱེད་བའི་བགེགས། །གྗུག་[?] ཅིང་སྡང་སེམས་བྱེད་པ་རྣམས། །ཟུངས་ཤིག་རྒྱོབ་ཅིག་རྣམ་པར་ཆིངས། །གཏོགས་<line/>
</page>
<page index="11" id="328B">ཤིག་གྲོགས་དང་བྲལ་བར་གྱིས། །རིངས་བར་ཁུག་ལ་སྨྲར་ཆུག་ཅིག །ཕོབ་ཅིག་རྣམ་པར་གཟིར་བར་གྱིས། །ང་ཡི་དབང་དུ་གྱུར་ནས་ཀྱང༌། །བསྒོ་བའི་བཀའ་རྣམས་མཉན་<line/>
བར་གྱིས། །ཧཱུཾ་བ་ར་བིད་ཏྭ་ན་ཧཱུཾ་ཕཊ། ཚིནྡྷ་ཚིནྡྷ་ཧཱུཾ་ཕཊ། བིནྡྷ་བིནྡྷ་ཧཱུཾ་ཕཊ། གྲིཧྣ་གྲིཧྣ་ཧཱུཾ་ཕཊ། ཧ་ན་ཧ་ན་ཧཱུཾ་ཕཊ། བནྡྷ་བནྡྷ་ཧཱུཾ་ཕཊ། ཏ་ཐཱ་ཡ་ཏ་ཐ་ཡ་ཧཱུཾ་ཕཊ། ཧ་ས་ཡ། ར་ན་ཧ་ཏ་ན་ཧཱུཾ་<line/>
ཕཊ། ཤྲི་ཀྲི་ན་ཨ་ན་ཡ་ཧཱུཾ་ཕཊ། ཛྭ་ལ་པ་ཡ་ཛྭ་ལ་བ་ཡ་ཧཱུཾ་ཕཊ། ཨཱ་བེ་ཤ་ཡ་ཨཱ་བེ་ཤ་ཡ་ཧཱུཾ་ཕཊ། བིདྡྷ་ཡ་བིདྡྷ་ཡ་ཧཱུཾ་ཕཊ། བྲན་དང་ཕོ་ཉ་བཀའ་ཉན་ཚོགས། །ཁྱེད་ཀྱི་དམ་ཚིག་དུས་<line/>
ལ་བབ། །སྔོན་ཆད་ཇི་བཞིན་དམ་བཅས་པའི། །མངོན་སྤྱོད་འཕྲིན་ལས་མྱུར་དུ་མཛོད། །ཧ་ན་ཧ་ན་བཛྲ། ད་ཧ་ད་ཧ་བཛྲ། པ་ཙ་པ་ཙ་བཛྲ། མ་ཐ་མ་ཐ་བཛྲ། ཛྭ་ལ་ཛྭ་ལ་བཛྲ། སུ་རུ་སུ་<line/>
རུ་བཛྲ། མུ་རུ་མུ་རུ་བཛྲ། ཀ་ཏང་ཀེ་ཏ་ཡ། ཛ་ཡེ་བི་ཛ་ཡེ། ཨ་པ་ར་ཅིཏ་ཡ་ཨ་པ་ར་ཙིཏ་ཡ། མ་ར་ས་ན་པྲ་མརད་ན་ཡ་ཧཱུཾ་ཕཊ། རྡོ་རྗེ་གསང་བའི་བཀའ་ལས་ནི། །སྡིག་ཅན་གང་ཞིག་<line/>
འདའ་བྱེད་པ། །སྟོབས་ཆེན་ཁྲོ་བོ་ཆེན་པོ་ཡིས། །ཀླད་པ་ཚལ་བ་བརྒྱ་རུ་ཁོས། །ཉོན་ཅིག་བགེགས་དང་ལོག་འདྲེན་ཚོགས། །ང་ཡི་བཀའ་ལས་འདའ་མ་བྱེད། །ཧཱུཾ་མ་མ་བ་ཤཾ་ཀུ་རུ།<line/>
མ་ཐ་མ། ཉཀ་ར། ཨི་ན་ན་ད་སྟི། མ་མ་ཀརྨ་ཤྲི་ཀངྐ་ར་ཡ། གདུག་ཅིང་སྡང་སེམས་ལྡན་པ་ཡི། །ལྷ་འམ་འོན་ཏེ་བདུད་ཀྱང་རུང༌། །ང་ལ་བར་ཆད་བྱེད་པ་རྣམས། །མཐུ་དང་རྫུ་<line/>
</page>
<page index="12" id="329A">༄༅། །འཕྲུལ་མེད་པར་བྱོས། །སརྦ་ཨ་ན་ཡ་ཧཱུཾ་ཕཊ། ཏད་ཐ་ཡ་ཏད་ཐ་ཡ་ཧཱུཾ་ཕཊ། རྡུངས་ཤིག་རྡོ་རྗེ་འབར་བའི་གཏུན། །བཀའ་ལས་འདའ་བྱེད་སྡིག་ཅན་<line/>
རྣམས། །རྡོ་རྗེ་མེ་དབལ་སྙིང་བསྲེགས་ནས། །ལུས་ངག་རྡུལ་ཕྲན་བཞིན་དུ་སློགས། །ཁྲོ་མོ་འབར་བའི་གཏུན་ཁུང་དུ། །རྡོ་རྗེ་ཐོབས་བརྡུངས་བྱས་ནས། །ལྷ་ཡང་རུང་སྟེ་<line/>
བསྒྲལ་བར་བྱ། །ཁ་ཐམ། ཁ་ཐམ། ཁ་ཐམ། ཧཱུཾ་ཧཱུཾ་ཧཱུཾ། ཕཊ་ཕཊ་ཕཊ། བཛྲ་ཡཀྵ་ཀྲོ་ཏ་ཁཱ་ཧི། ཁ་ཧི། ཁ་ཧི། ཧི་ཧི་ཧི། ཧ་ཧ་ཧ། ཧཱུཾ་ཧཱུཾ་ཧཱུཾ། ཕཊ་ཕཊ་ཕཊ། ཆོས་ཉིད་ཀྱི་<line/>
བདེན་པའོ། །གསང་སྔགས་ཀྱི་བྱིན་གྱི་རླབས་སོ། །སངས་རྒྱས་ཀྱི་མཐུའོ། །ཨ་བི་ཙཪྻའི་དུས་ལ་བབ་པའི་བརྣག་པ་དེ་ཁོ་ན་ལའོ། །ཀཱི་ལི་ཀཱི་ལ་ཡ་ཉི་ཤུ་རྩ་གཅིག་བཟླས་<line/>
བཅོ་བརྒྱད་དཀར་ནག་གི་མཚམས་སུའོ། །ཧཱུཾ་ཧཱུཾ། ཕཊ་ཕཊ་ཙམ་བཟླས་སོ། །རྫོགས་སོ།། །།<line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
