<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="91" index="47"/>
<offset page="906" line="16" col="5"/>
<range start="1" end="29"/>
<title>འཕགས་པ་སྤྱན་རས་གཟིགས་དབང་ཕྱུག་གི་གསང་བའི་མཛོད་ཐོགས་པ་མེད་པའི་ཡིད་བཞིན་གྱི་འཁོར་ལོའི་སྙིང་པོ་ཞེས་བྱ་བའི་གཟུངས། </title>
<section>རྒྱུད། </section>
<volume>པ</volume>
<status asof="31Jan2012">not checked</status>
</info>
<pageset>
<page index="1" id="454B">ཞུ་ཆེན་གྱི་ལོ་ཙྪ་བ་བནྡྷེ་ཆོས་གྲུབ་གྱིས་རྒྱའི་དཔེ་ལས་བསྒྱུར་ཏེ་གཏན་ལ་ཕབ་པ། འཕགས་པ་སྤྱན་རས་གཟིགས་<line/>
དབང་ཕྱུག་གི་གསང་བའི་མཛོད་ཐོགས་པ་མེད་པའི་ཡིད་བཞིན་གྱི་འཁོར་ལོའི་སྙིང་པོ་ཞེས་བྱ་བའི་གཟུངས། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་<line/>
ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་དྲང་སྲོང་གི་རི་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་ཚོགས་<line/>
</page>
<page index="2" id="455A">༄༅། །མང་པོ་དང་ཐབས་ཅིག་ཏུ་བཞུགས་ཏེ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་སྟན་ལས་<line/>
ལངས་ཏེ་གོས་ཚགས་བཅོས་ནས་པུས་མོ་ས་ལ་བཙུགས་ཏེ་ཐལ་མོ་སྦྱར་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་<line/>
ལ་པདྨ་དུ་མ་ཆེན་པོའི་ཚནྡན་གྱི་སྙིང་པོའི་འཁོར་ལོ་ཞེས་བགྱི་བའི་གཟུངས་ཆེན་མོ་སྨོན་ཅིང་བགྱི་བ་ཐམས་ཅད་མངོན་པར་འགྲུབ་པར་བགྱི་བ་མཆིས་ཏེ། གལ་<line/>
ཏེ་དེ་བཞིན་གཤེགས་པའི་ཐུགས་རྗེ་ཆེན་པོས་བདག་གིས་བཤད་པར་གནང་ན། བདག་བཅོམ་ལྡན་འདས་ཀྱི་བྱིན་གྱི་རླབས་ཀྱི་མཐུས་སེམས་ཅན་ཐམས་ཅད་ལ་<line/>
སྨན་པར་བགྱི་བའི་སླད་དུ་བཤད་པར་འཚལ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས། གཟུངས་འདི་ནི། གཟི་བྱིན་ཆེན་པོའི་མཐུ་དང་ལྡན་པས་<line/>
ཡིད་བཞིན་གྱི་ནོར་བུ་རིན་པོ་ཆེ་ཆེན་པོ་དང༌། ཡིད་བཞིན་གྱི་ལྗོན་ཤིང་བཞིན་དུ་སྨོན་པ་ཐམས་ཅད་ཡོངས་སུ་རྫོགས་པར་བགྱིད་པས་སོ། །དེ་ནས་བཅོམ་<line/>
ལྡན་འདས་ཀྱིས་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་ལ་ལེགས་སོ་ལེགས་སོ་ཞེས་བསྔགས་པ་བརྗོད་ནས་ཁྱོད་ཀྱིས་སྙིང་བརྩེ་བའི་<line/>
</page>
<page index="3" id="455B">ཕྱིར་སེམས་ཅན་གྱི་ཆེད་དུ་འདི་ལྟར་ཞུགས་པས་ན། ཁྱོད་ཐོགས་པ་མེད་པའི་གཟུངས་འདི་བཤད་པར་གནང་བར་བྱའོ། །བྱང་ཆུབ་སེམས་དཔའ་སྤྱན་རས་གཟིགས་<line/>
དབང་ཕྱུག་དེ་ལྟར་བཀས་གནང་བ་དང༌། ལངས་ནས་ཐལ་མོ་སྦྱར་ཏེ་ཕྱག་བྱས་ནས་སླར་སྟན་ལ་འདུག་སྟེ། སེམས་རྩེ་གཅིག་ཏུ་འཁོར་འདུས་པ་དག་ལ་རྣམ་པར་བལྟས་<line/>
ནས་སྙིང་རྗེ་ཆེན་པོ་དང་ལྡན་པོའི་སེམས་ཀྱིས་སྔགས་འདི་སྨྲས་སོ། །ན་མོ་རཏྣ་ཏྲ་ཡཱ་ཡ། ན་མོ་ཨཱཪྻ་བ་ལོ་ཀེ་ཏེ་ཤྭ་རཱ་ཡ། བོ་དྷི་སཏྭཱ་ཡ། མ་ཧཱ་སཏྭཱ་ཡ། མ་ཧཱ་ཀཱ་<line/>
རུ་ཏི་ཀཱ་ཡ། ཏདྱ་ཐཱ། ཨོཾ་ཙ་ཀྲ་པ་ཏི་ཙིནྟ་མ་ཎི་མ་ཧཱ་པདྨེ་རུ་རུ་ཏི་ཥྛ་ཏེ། བཛྲ་བ་ར། ཨཱ་ཀཱ་རཱ་ཡེ་ཧཱུཾ་སྭཱ་ཧཱ། འདི་ནི། ལུས་ཀྱི་སྔགས་སོ། །ཨོཾ་པདྨེ། ཙིནྟ་མ་ཎི། ཛ་ལ་མ་<line/>
ཧཱ་བཛྲ་བྷ་ར་ཧཱུཾ། འདི་ནི། སྙིང་པོའི་སྔགས་སོ། །ཨོཾ་བྷ་ར་ཏ་པདྨེ་ཧཱུཾ། འདི་ནི། སྙིང་གི་སྙིང་པོའི་སྔགས་ལགས་སོ། །དེའི་ཚེ་བྱང་ཆུབ་སེམས་དཔའ་སྤྱན་རས་གཟིགས་<line/>
དབང་ཕྱུག་གིས་ཡིད་བཞིན་འཁོར་ལོའི་གཟུངས་འདི་སྨྲས་པ་དང༌། ས་ཆེན་པོ་ཡང་རྣམ་པ་དྲུག་ཏུ་རབ་ཏུ་གཡོས་པར་གྱུར། ལྷ་དང༌། ཀླུ་དང༌། གནོད་སྦྱིན་<line/>
དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མི་འམ་ཅི་དང༌། ལྟོ་འཕྱེ་ཆེན་པོ་ལ་སོགས་པའི་ཁང་ཁྱིམ་རྣམས་ཀྱང་རབ་ཏུ་གཡོས་པར་གྱུར།<line/>
</page>
<page index="4" id="456A">༄༅། །བདུད་ཀྱི་རྒྱལ་པོ་དང༌། བདུད་ཀྱི་འཁོར་རྣམས་ཀྱང་ཤིན་ཏུ་སྐྲག་ཅིང་འཇིགས་པ་ཆེན་པོ་སྐྱེས་པར་གྱུར། བདུད་ཀྱི་རྒྱལ་པོའི་<line/>
གཞལ་མེད་ཁང་ཡང་རབ་ཏུ་འབར་བར་གྱུར། གནོད་སྦྱིན་དང༌། འདྲེ་སྲིན་མ་རུངས་པ་གཞན་རྣམ་པ་སྣ་ཚོགས་ཀྱང་དངངས་ཤིང་སྐྲག་པས་གདོང་བཀབ་<line/>
སྟེ་ས་ལ་འགྱེལ་བར་གྱུར། སེམས་ཅན་དམྱལ་བའི་སྒོ་ཐམས་ཅད་ཕྱེ་ནས་སྡུག་བསྔལ་བའི་སེམས་ཅན་རྣམས་རྣམ་པར་ཐར་ཏེ་ལྷའི་བདེ་བ་མཆོག་མྱོང་<line/>
བར་གྱུར་ཏོ། །དེའི་ཚེ་ལྷ་རྣམས་ཀྱིས་ཀྱང་རིན་པོ་ཆེའི་མེ་ཏོག་དང༌། རིན་པོ་ཆེའི་རྒྱན་གྱི་ཡོ་བྱད་རྣམ་པ་སྣ་ཚོགས་ཀྱི་ཆར་མངོན་པར་ཕབ་པར་གྱུར། ལྷའི་<line/>
རོལ་མོ་རྣམས་ཀྱང་བར་སྣང་ལ་སྒྲ་སྣ་ཚོགས་ཕྱུང་སྟེ། དེ་བཞིན་གཤེགས་པ་ལ་མཆོད་པ་བྱས་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་ཚངས་པའི་<line/>
དབྱངས་ཀྱིས་ཚིགས་སུ་བཅད་དེ་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་ལ་རིགས་ཀྱི་བུ་ཁྱོད་སེམས་ཅན་ལ་སྙིང་བརྩེ་<line/>
བའི་ཕྱིར་གཟུངས་འདི་བཤད་པ་ཉིད་ཀྱིས་སེམས་ཅན་རྣམས་ཀྱིས་ཕན་ཡོན་ཆེན་པོ་ཐོབ་པར་འགྱུར་བ་ལེགས་སོ་ལེགས་སོ་ཞེས་བསྔགས་པ་བརྗོད་དོ། །<line/>
</page>
<page index="5" id="456B">དེ་ནས་བཅོམ་ལྡན་འདས་ཀྱིས་ཡང་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ། སེམས་ཅན་རྣམས་ཀྱི་<line/>
ཕྱིར་རྫུ་འཕྲུལ་གྱི་རྒྱལ་པོ་ཆེན་པོའི་གཟུངས་འདིའི་ཆོ་ག་ཤོད་ཅིག །དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་གིས་<line/>
འདི་སྐད་ཅེས་གསོལ་ཏོ། །རིགས་ཀྱི་བུའམ། རིགས་ཀྱི་བུ་མོའམ། དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མའམ། ཁྱེའུ་འམ། བུ་<line/>
མོ་གཞོན་ནུ་གང་ལ་ལ་ཞིག་གིས་འདི་ཚེ་ཉིད་ལ་རྣམ་པར་སྨིན་པ་མངོན་དུ་མྱོང་བར་འཚལ་ན། གདུགས་མཚན་སེམས་རྩེ་གཅིག་ཏུ་ནན་ཏན་བརྩོན་འགྲུས་<line/>
ཀྱིས་གཟུངས་འདི་མི་བསྐྱུད་པར་བགྱིས་ཏེ། གདུགས་དང༌། དུས་མི་འདམ་པར་གཙང་ཡང་རུང་མི་གཙང་ཡང་རུང་སྟེ། རྟག་པར་ཁ་དོན་དུ་བཟླས་པར་གྱུར་ན། བགྱི་བ་<line/>
རྣམས་དང་ལྡན་པར་འགྱུར་ལགས་སོ། །ཅི་ཡང་རུང་སྟེ་དོན་དུ་བགྱི་ཞིང་གཉེར་པ་ཞིག་མཆིས་ན། ལན་བརྒྱ་རྩ་བརྒྱད་བཟླས་བརྗོད་བགྱིས་ན་དོན་བརྒྱ་སྟོང་དུ་<line/>
མ་འགྲུབ་པར་འགྱུར་བས། རིག་སྔགས་གཞན་གང་ཡིད་བཞིན་གྱི་འཁོར་ལོའི་གཟུངས་འདི་དང་སྒྲུན་པར་བཟོད་པ་གང་ཡང་མ་མཆིས་ལགས་སོ། །དེ་<line/>
</page>
<page index="6" id="457A">༄༅། །ཅིའི་སླད་དུ་ཞེ་ན། འདས་པ་དང༌། ད་ལྟར་གྱི་ལས་ངན་པ་དང༌། སྒྲིབ་པ་ལྕི་བ་རྣམས་རབ་ཏུ་འཇོམས་པས་སོ། །གང་ལ་ལ་<line/>
ཞིག་གཟུངས་འདི་བཟླས་བརྗོད་བགྱིས་ན། མནར་མ་མཆིས་པའི་དམྱལ་བར་ལྟུང་བར་འགྱུར་བའི་རིགས་དག་ཀྱང་ཐར་པར་འགྱུར་ལ། མཚམས་<line/>
མ་མཆིས་པ་ལྔ་ལ་སོགས་པའི་སྡིག་པ་རྣམས་ཀྱང་འབྱང་བར་འགྱུར་ན། ལས་ངན་པ་དང༌། གདོན་བགེགས་དང༌། བྲོ་ནད་གཞན་ཐམས་ཅད་ལྟ་སྨོས་<line/>
ཀྱང་ཅི་འཚལ་ལགས། གང་དག་རིམས་ནད་ཉིན་གཅིག་པ་དང༌། ཉིན་གཉིས་པ་དང༌། ཉིན་གསུམ་པ་དང༌། ཉིན་བཞི་པ་དང༌། ཉིན་མཚན་དུ་བྲོ་<line/>
འཚལ་བའམ། རླུང་དང༌། མཁྲིས་པ་དང༌། བད་ཀན་ལ་སོགས་པས་བྲོ་འཚལ་བ་དག་ལ་རིག་སྔགས་འདི་བཟླས་བརྗོད་བགྱིས་པར་གྱུར་ན། ཐམས་<line/>
ཅད་འབྱང་ཞིང་སོས་པར་འགྱུར་ལགས་སོ། །གང་ཞིག་དུག་དང་བྱད་སྟེམས་ཀྱིས་ཕོག་པར་གྱུར་ཏམ། ལྷོག་པ་དང༌། གཡན་པ་དང༌། མཛེ་ནད་དང༌།<line/>
ཕོལ་མིག་གམ། རླུང་ནད་དམ། སྨྱོས་པའམ། ཀླད་པ་བྲོ་འཚལ་བའམ། རྣ་བ་དང༌། སྣ་དང༌། མཆུ་དང༌། ལྕེ་དང༌། མིད་པ་དང༌། ཁ་དང༌། གདོང་དང༌།<line/>
</page>
<page index="7" id="457B">གཙུག་དང༌། ཀླད་རྒྱས་དང༌། བྲང་དང༌། རྩིབ་ལོགས་དང༌། སྙིང་དང༌། ལྟོ་བ་དང༌། རྐེད་པ་དང༌། རྒྱབ་དང༌། རྐང་པ་དང༌། ལག་པ་ལ་སོགས་པ་ཐམས་ཅད་<line/>
བྲོ་འཚལ་བར་གྱུར་ན་ཡང་ཐམས་ཅད་སོས་པར་བགྱིད། ཇི་ཙམ་དུ་ལུས་ཀྱི་བྲོ་ནད་ཅི་མཆིས་པ་ཐམས་ཅད་ཀྱང་སོས་པར་བགྱིད་ལགས་སོ། །གནོད་སྦྱིན་དང༌།<line/>
སྲིན་པོ་དང༌། བི་ནཱ་ཡ་ཀ་དང༌། བདུད་སྡིག་ཅན་དང༌། འདྲེ་གདོན་དག་གིས་ཀྱང་གནོད་པར་བགྱིད་པར་མི་འགྱུར་ལགས་སོ། །མཚོན་ཆ་དང༌། དམག་ཚོགས་<line/>
དང༌། ཆབ་དང༌། ཞུགས་དང༌། རླུང་དང༌། ཆར་པ་དང༌། སེར་བ་མ་རུངས་པ་དག་གིས་ཀྱང་འཇིགས་པར་མི་འགྱུར་རོ། །དགྲ་དང༌། ཆོམ་རྐུན་དང༌། རྒྱལ་པོ་<line/>
མ་རུངས་པ་དང༌། རྐུན་པོ་མ་རུངས་པ་དག་གིས་ཀྱང་གནོད་པར་བགྱིད་པར་མི་འགྱུར་རོ། །གློ་བུར་དུ་འཆི་བའི་དུས་བྱེད་པར་མི་འགྱུར། རྨི་ལམ་ངན་པ་རྨི་བར་<line/>
མི་འགྱུར། རྩངས་པ་དང༌། སྦྲུལ་དང༌། སྡིག་པ་དང༌། སྲིན་བུ་གྱི་མེད་དང༌། རྐང་མང་དང༌། གཅན་གཟན་གདུག་པ་མ་རུངས་པ་དང༌། སེངྒེ་དང༌། སྟག་དང༌།<line/>
སྤྱང་ཀི་དག་གིས་ཀྱང་གནོད་པ་བགྱིད་པར་མི་འགྱུར་ལགས་སོ། །གཡུལ་ངོར་འཐབ་པའི་ཚེ་ཐམས་ཅད་དུ་རྒྱལ་བར་འགྱུར་ལགས་སོ། །གལ་ཏེ་བླའི་བགྱི་བ་<line/>
</page>
<page index="8" id="458A">༄༅། །དག་གིས་རྩོད་པར་གྱུར་ན་ཡང་འདུམ་པར་འགྱུར་ཏེ། གཟུངས་འདི་ལན་གཅིག་བཟླས་ན། གོང་དུ་བསྟན་པ་དེ་དག་ཐམས་<line/>
ཅད་ཡིད་བཞིན་དུ་འགྲུབ་པར་འགྱུར་ལགས་སོ། །གང་ལ་ལ་ཞིག་གིས་གདུགས་རེ་གཟུངས་འདི་ལན་བརྒྱ་རྩ་བརྒྱད་བཟླས་བརྗོད་བགྱིས་ན། བྱང་ཆུབ་<line/>
སེམས་དཔའ་སྤྱན་རས་གཟིགས་དབང་ཕྱུག་གིས་འདི་སྐད་དུ། རིགས་ཀྱི་བུ་ཁྱོད་མ་འཇིགས་ཤིག །ཅི་ཞིག་སྨོན་ཅིང་ཅི་ཞིག་ཡོངས་སུ་གཉེར་<line/>
བར་བྱེད། ཐམས་ཅད་ཁྱོད་ལ་སྦྱིན་ནོ་ཞེས་བསྒོ་བར་འགྱུར། དེ་བཞིན་གཤེགས་པ་ཚེ་དཔག་མེད་ཀྱང་སྐུ་མངོན་དུ་སྟོན་པར་འགྱུར། མདོ་ལས་གསུངས་<line/>
པ་བཞིན་དུ་འཇིག་རྟེན་གྱི་ཁམས་བདེ་བ་ཅན་གྱི་བཀོད་པའི་དངོས་པོ་དག་ཀྱང་མཐོང་བར་འགྱུར། འཇིག་རྟེན་གྱི་ཁམས་བདེ་བ་ཅན་གྱི་བྱང་ཆུབ་<line/>
སེམས་དཔའི་ཚོགས་རྣམས་ཀྱང་མཐོང་བར་འགྱུར། ཕྱོགས་བཅུའི་སངས་རྒྱས་ཐམས་ཅད་ཀྱང་མཐོང་བར་འགྱུར། བྱང་ཆུབ་སེམས་དཔའ་སྤྱན་རས་<line/>
གཟིགས་དབང་ཕྱུག་གི་གནས་རི་པོ་ཊ་ལ་ཡང་མཐོང་བར་འགྱུར། བདག་ཉིད་ཀྱི་ལུས་ཀྱང་ཡོངས་སུ་དག་པར་འགྱུར། བདག་ཉིད་ཀྱི་ལུས་ཀྱང་ཡོངས་<line/>
</page>
<page index="9" id="458B">སུ་དག་པར་འགྱུར་བས་རྟག་པར་རྒྱལ་པོ་དང༌། བློན་པོ་རྣམས་ཀྱིས་བཀུར་ཞིང་རིམ་གྲོ་བགྱིད་པར་འགྱུར། སྐྱེ་བོ་མང་པོས་བྱམས་ཤིང་བཀུར་བར་འགྱུར། སྐྱེ་<line/>
བ་ཐམས་ཅད་དུ་མའི་མངལ་དུ་མི་སྐྱེ་ཞིང་པདྨའི་སྟེང་དུ་སྐྱེ་བར་འགྱུར། བཀོད་པ་མཆོག་དང་ལྡན་པར་འགྱུར། སྐྱེ་བ་ཐམས་ཅད་དུ་སྔོན་གྱི་གནས་རྗེས་སུ་དྲན་པར་<line/>
འགྱུར༑ འདི་ནས་མངོན་པར་རྫོགས་པར་འཚང་རྒྱ་བའི་བར་དུ་ནམ་ཡང་ངན་འགྲོ་རྣམས་སུ་མི་ལྟུང་ཞིང་རྟག་པར་སངས་རྒྱས་ཀྱི་སྤྱན་སྔར་སྐྱེ་བར་འགྱུར་ལགས་<line/>
ཏེ༑ འདི་ནི། སྡིག་པའི་ལས་ཐམས་ཅད་རྣམ་པར་འཇོམས་པའི་གཟུངས་ཞེས་བགྱི་བ་ལགས་སོ། །སྡིག་པ་ཐམས་ཅད་རྣམ་པར་འཇོམས་པའི་གཟུངས་ཀྱི་ལེའུ་<line/>
སྟེ་དང་པོའོ།། །།དེ་ནས་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་སེམས་ཅན་ལ་སྙིང་བརྩེ་བའི་ཕྱིར་ཡང་ཡིད་བཞིན་གྱི་འཁོར་ལོའི་<line/>
སྙིང་པོའི་གཟུངས་གསང་བའི་ཆོ་ག་བསྟན་པ་སུ་ཡང་རུང་བ་གཅེས་པའི་དོན་གྲུབ་པ་ཞིག་མཆིས་ན། ཐམས་ཅད་རང་ཞི་བར་འགྱུར་ལགས་སོ། །དེ་ཡང་<line/>
རྣམ་པ་གཉིས་ཏེ། འདི་ལྟ་སྟེ། འཇིག་རྟེན་གྱི་ནོར་དང༌། འཇིག་རྟེན་ལས་འདས་པའི་ནོར་གང་ལགས་པའོ། །དེ་ལ་འཇིག་རྟེན་པའི་ནོར་ནི། གསེར་དང༌།<line/>
</page>
<page index="10" id="459A">༄༅། །དངུལ་ལ་སོགས་པའི་རིན་པོ་ཆེ་རྣམས་སོ། །འཇིག་རྟེན་ལས་འདས་པའི་ནོར་ནི། བསོད་ནམས་དང༌། ཡེ་ཤེས་ཀྱི་བཀོད་པ་<line/>
རྣམ་པ་གཉིས་དང་ལྡན་ཞིང༌། ལུས་དང་སེམས་རབ་ཏུ་བདེ་བ་དང༌། སྐྱེ་བོ་མང་པོས་བྱམས་ཤིང་བཀུར་བ་དང༌། སྡུག་བསྔལ་བའི་སེམས་ཅན་ཐམས་<line/>
ཅད་ཡོངས་སུ་སྐྱོབ་པ་དང༌། བྱམས་པའི་སེམས་རྒྱས་ནས་བློ་དང་ལྡན་པ་རྣམས་བདེ་བ་སྩོལ་བ་དང༌། འཚོ་བའི་ཡོ་བྱད་འཕེལ་ཞིང་མཐུ་སྟོབས་<line/>
རྟག་པ་གང་ལགས་པའོ། །གསང་བའི་མཛོད་ཀྱི་སྤྱོད་ཡུལ་འདི་ནི། གཞན་དག་ལ་བརྗོད་པར་མི་བགྱིའོ། །གང་ལ་ལ་ཞིག་བདག་གི་ཡིད་བཞིན་གྱི་<line/>
འཁོར་ལོའི་གཟུངས་ཀྱི་དངོས་གྲུབ་མཆོག་ཐོབ་པར་འཚལ་ན། སེམས་རྩེ་གཅིག་ཏུ་དུས་ཐམས་ཅད་དང༌། གནས་ཐམས་ཅད་དུ་གཙང་ཡང་རུང་མི་<line/>
གཙང་ཡང་རུང་སྟེ། རྟག་པར་བཟླས་བརྗོད་བགྱིས་ན། ནོངས་པ་ཅི་ཡང་མ་མཆིས་པས་བཟླས་བརྗོད་བགྱི་བའི་གྲངས་ཚང་བར་བགྱིས་ནས་གཞན་ཡང་བྱང་<line/>
ཆུབ་སེམས་དཔའ་སྤྱན་རས་གཟིགས་དབང་ཕྱུག་གི་མིང་དང༌། ཡིད་བཞིན་གྱི་འཁོར་ལོའི་གཟུངས་ཀྱི་མིང་དང༌། གང་ཟག་དེའི་མིང་ནས་བརྗོད་དེ། གལ་<line/>
</page>
<page index="11" id="459B">ཏེ་རྒྱལ་པོའམ། རྒྱལ་བུའམ། བཙུན་མོའམ། སྲས་སམ། རྒྱལ་པོའི་བུ་མོའམ། བྲམ་ཟེའམ། རྒྱལ་རིགས་སམ། དམངས་རིགས་སམ། གདོལ་པའམ། སྐྱེས་<line/>
པའམ། བུད་མེད་དམ། ཁྱེའུ་འམ། བུ་མོ་གཞོན་ནུ་མའམ། མུ་སྟེགས་སྣ་ཚོགས་དག་ལ་སྟེན་ཅིང་མཛའ་བར་འཚལ་ན། དེ་དག་གི་མིང་ནས་བརྗོད་དེ་རྟག་པར་<line/>
ཐོ་རངས་ཀྱི་ཚེ་བཟླས་པའི་གྲངས་ཚང་བར་བགྱིའོ། །གལ་ཏེ་དངོས་གྲུབ་མཆོག་གཉེར་ཞིང་རྒྱལ་པོ་ལ་བསྟེན་པར་འཚལ་ན། དགུང་ཞག་བདུན་གྱི་བར་དུ་རྟག་<line/>
པར་ཐོ་རངས་ཀྱི་ཚེ་ལན་སྟོང་རྩ་བརྒྱད་བཟླས་ན་མཇལ་བར་འགྱུར་ལགས་སོ། །གལ་ཏེ་བཙུན་མོ་ལ་བསྟེན་པར་འཚལ་ན། ལན་དགུ་བརྒྱ་བཟླས་པར་བགྱིའོ། །<line/>
རྒྱལ་བུ་ལ་བསྟེན་པར་འཚལ་ན། ལན་བརྒྱད་བརྒྱ་བཟླས་པར་བགྱིའོ། །སླས་དག་མཐོང་བར་འཚལ་ན། ལན་བདུན་བརྒྱ་བཟླ་བར་བགྱིའོ། །རྒྱལ་པོའི་བུ་མོ་ལ་<line/>
བསྟེན་པར་འཚལ་ན། ལན་དྲུག་བརྒྱ་བཟླ་བར་བགྱིའོ། །བྲམ་ཟེ་ལ་བསྟེན་པར་འཚལ་ན། ལན་ལྔ་བརྒྱ་བཟླ་བར་བགྱིའོ། །རྒྱལ་རིགས་ལ་བསྟེན་པར་འཚལ་ན།<line/>
ལན་བཞི་བརྒྱ་བཟླ་བར་བགྱིའོ། །དམངས་རིགས་ལ་ནི། སུམ་བརྒྱའོ། །གདོལ་པ་ལ་ནི། ཉིས་བརྒྱའོ། །དགེ་སློང་དང་དགེ་སློང་མ་ལ་ནི། ལན་བརྒྱའོ། །དགེ་བསྙེན་<line/>
</page>
<page index="12" id="460A">༄༅། །དང་དགེ་བསྙེན་མ་ལ་ནི། ལན་དགུ་བཅུའོ། །ཁྱེའུ་གཞོན་ནུ་དང་བུ་མོ་གཞོན་དུ་མ་ལ་ནི། ལན་དྲུག་ཅུའོ། །འདི་ནི། བསྟེན་ཅིང་<line/>
མཛའ་བར་བགྱི་བའི་ཆོ་ག་ཞེས་བགྱི་སྟེ། ནོར་དང༌། བྲན་དང༌། རྟ་དང༌། བདེ་བའི་ཡོ་བྱད་ཐམས་ཅད་འབྱོར་བར་བགྱིད་ལགས་སོ། །གང་ལ་ལ་ཞིག་<line/>
སྙིང་དུ་སྡུག་ཅིང་མཛའ་བ་དག་རིང་པོ་ན་མཆི་བ་དང་མཇལ་བར་འཚལ་ན། ཡིད་ལ་བསམ་པ་བཞིན་དུ་རླུང་བཞིན་དུ་མཆི་བར་འགྱུར་ལགས་སོ། །ཅི་<line/>
བགྱིའོ་འཚལ་བཟླས་བརྗོད་བགྱི་བར་གྲངས་ཚང་བར་གྱུར་ན། དོན་དེ་དག་འགྲུབ་པར་འགྱུར་ལགས་སོ། །གལ་ཏེ་བྱང་ཆུབ་སེམས་དཔའ་སྤྱན་རས་གཟིགས་<line/>
དབང་ཕྱུག་མཐོང་བར་འཚལ་ན། ལན་སྟོང་རྩ་བརྒྱད་བཟླས་བརྗོད་བགྱིས་ན་དེའི་ལུས་ཡང་དག་པ་ཉིད་མཐོང་ཞིང་བསམ་པ་ཐམས་ཅད་རྫོགས་པར་བགྱིད་<line/>
ལགས་སོ། །གལ་ཏེ་ལག་ན་རྡོ་རྗེ་མཐོང་བར་འཚལ་ན། བཟླས་བརྗོད་ལན་ཁྲི་བགྱིས་ན་ལུས་མངོན་སུམ་དུ་བསྟན་ནས་དེ་ལ་བརྩེ་ཞིང་ཕས་བུ་ལ་བྱམས་པ་<line/>
བཞིན་དུ་སེམས་ཀྱིས་སྨོན་པ་རྣམས་སྩོལ་བར་འགྱུར་ལགས་སོ། །གལ་ཏེ་སངས་རྒྱས་དང༌། འཁོར་འདུས་པ་མང་པོ་མཐོང་བར་འཚལ་ན། ལན་ཁྲི་<line/>
</page>
<page index="13" id="460B">སུམ་སྟོང་བཟླས་བརྗོད་བགྱིས་ན་དེ་བཞིན་དུ་མཐོང་བར་འགྱུར་ལགས་སོ། །གལ་ཏེ་གདུགས་མཚན་བདུན་གྱི་བར་དུ་རྒྱུན་ཆད་པ་མ་མཆིས་པར་བཟླས་བརྗོད་<line/>
བགྱིས་ན། རིག་སྔགས་འཆད་རྣམས་མངོན་སུམ་དུ་སྟོན་ཅིང༌། སོ་སོ་ནས་རང་རང་གི་སྔགས་ཀྱི་མཐུ་ཅི་མཆིས་པ་གང་ཟག་དེ་ལ་སྩལ་ནས་ཡོངས་སུ་སྲུང་<line/>
བར་བགྱིད་དེ། ཞག་བདུན་པ་ལ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་དབང་པོ་དང༌། བརྒྱ་བྱིན་ལྷའི་དབང་པོ་རྣམས་འཁོར་དང་བཅས་ཏེ་མཆིས་<line/>
ནས་དེའི་སྨོན་པ་རྣམས་སྩོལ་བ་བགྱིད་དོ། །བཟླས་བརྗོད་ཀྱི་ཆོ་ག་གོང་དུ་བསྟན་པ་བཞིན་དུ་བགྱིས་ན། སྨོན་པ་རྣམས་ཡོངས་སུ་རྫོགས་པར་བགྱིད་དེ། འདི་<line/>
ནི༑ བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་གི་གསང་བའི་མཛོད་ལས། ཐམས་ཅད་བྱམས་ཤིང་མོས་པར་འགྱུར་བའི་ཆོ་ག་ཞེས་བགྱི་བ་ལགས་<line/>
སོ༑ ༑བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་གི་གསང་བའི་མཛོད་ལས། ཐམས་ཅད་བྱམས་ཤིང་མོས་པར་འགྱུར་བའི་ཆོ་གའི་ལེའུ་སྟེ་གཉིས་<line/>
པའོ༑༑ །།དེ་ནས་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་གཞན་ཡང་སེམས་ཅན་རྣམས་ལ་སྙིང་བརྩེ་བའི་ཕྱིར་གང་གིས་མཐོང་<line/>
</page>
<page index="14" id="461A">༄༅། །བདག་བྱམས་ཤིང་དགའ་བར་འགྱུར་བའི་སྨན་སྦྱར་ནས་ལུས་ལ་ཐོགས་ཏེ་འགྲོ་ན་མཆོག་ཏུ་མངོན་པར་འགྲུབ་ཅིང་བསམ་པ་ཐམས་<line/>
ཅད་ཡིད་ཤིན་ཏུ་འགྲུབ་པའི་ཆོ་ག་བསྟན་པ། གིའུ་ཝཾ་དང༌། ཙནྡན་དཀར་པོ་དང༌། གུར་གུམ་དང༌། ག་བུར་དང༌། གླ་རྩི་དང༌། ཛཱ་ཏི་ཕ་ལ་དང༌། ལི་ཤི་དང༌།<line/>
ཀོ་ཀོ་ལ་དང༌། པདྨ་དང༌། ཨུཏྤལ་སྔོན་པོ་དང༌། གསེར་གྱི་གྱིམ་པག་རྣམས་ཆ་མཉམ་པར་བགྱིས་ཏེ་བརྡུངས་ནས་སྦྲང་རྩི་དཀར་པོས་སྦྲུས་ཏེ་སྔ་མའི་སྔགས་<line/>
སྟོང་རྩ་བརྒྱད་བཟླས་ནས་ལུས་ལ་བདུག་གམ། གོས་ལ་བདུག་གམ། མིག་ལ་བསྐུས་སམ། དཔྲལ་བ་ལ་ཐིག་ལེ་བགྱིས་སམ། ལུས་ལ་བྱུགས་ན། རྒྱལ་<line/>
པོ་དང༌། བཙུན་མོ་དང༌། བློན་པོ་རྣམས་དང༌། བྲན་རྣམས་དང༌། སྐྱེས་པ་དང༌། བུད་མེད་ལ་སོགས་པ་བྱམས་ཤིང་དགའ་བ་དང༌། ལམ་གྱི་ཆོས་ལ་བཀུར་<line/>
ཞིང་བྱང་ཆུབ་ཏུ་སེམས་བསྐྱེད་ནས་ལུས་ཀྱི་ཞོ་ཤ་དང༌། ནོར་རྫས་དག་ཕངས་པ་མ་མཆིས་པར་གཏོར་རིམ་གྲོ་བགྱིད་པར་འགྱུར་ཏེ། བརྗོད་ཀྱིས་མི་ལང་<line/>
ལགས་སོ། །ཇི་ལྟར་ཉི་ཟླ་ཐམས་ཅད་ཀྱིས་མཐོང་བར་མོས་པ་བཞིན་དུ་སྒྲུབ་པའི་དོན་རྣམས་འབྱོར་ཅང་འགྲུབ་པར་འགྱུར་ལགས་སོ། །གང་ལ་ལ་ཞིག་སྨན་<line/>
</page>
<page index="15" id="461B">འདི་ཐོགས་པར་འགྱུར་ན། ཁ་ན་མ་ཐོ་བའི་སྒྲིབ་པ་རྣམས་ཞུ་བྱང་ནས་བགེགས་ཐམས་ཅད་ལས་ཐར་པར་འགྱུར་ལགས་སོ། །རྒྱལ་པོའི་མཐུས་ནན་གྱིས་འཕྲོག་<line/>
པ་དང༌། ཆབ་ཀྱིས་དེད་པ་དང༌། ཞུགས་ཀྱིས་ཚིག་པ་དང༌། མཚོན་ཆ་རྣམ་པ་སྣ་ཚོགས་དང༌། དུག་དང༌། འཆིང་བའི་ཉོན་མོངས་པ་ཐམས་ཅད་ལས་ཐར་<line/>
པར་འགྱུར་ལགས་སོ། །བསམ་པ་ཐག་པ་ནས་སྨན་ཨ་ཀ་ཏ་སྦྱོར་བའི་ཆོ་ག་འདི་བགྱིས་ན། ཐམས་ཅད་ཀྱིས་བྱམས་ཤིང་དགའ་བར་འགྱུར་ལགས་སོ། །སྨན་<line/>
འདིས་བདུགས་པས་བབ་ཆོལ་དུ་གཡར་ཁར་སྩལ་བར་བགྱི་སྟེ། འདི་ནི། སྤྱན་རས་གཟིགས་དབང་ཕྱུག་གིས་གཞན་དག་ལ་བྱམས་ཤིང་དགའ་བར་འགྱུར་<line/>
བའི་སྨན་གྱི་ཆོ་ག་ཞེས་བགྱི་ལགས་སོ། །བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་གི་ཡིད་བཞིན་གྱི་འཁོར་ལོའི་གཟུངས་ལས། གཞན་དག་<line/>
ལ་བྱམས་ཤིང་དགའ་བར་འགྱུར་བའི་སྨན་ཨ་ཀ་ཏ་སྦྱོར་བའི་ཆོ་གའི་ལེའུ་སྟེ་གསུམ་པའོ།། །།བྱང་ཆུབ་སེམས་དཔའ་སྤྱན་རས་གཟིགས་<line/>
དབང་ཕྱུག་གིས་གཞན་ཡང་སེམས་ཅན་རྣམས་ལ་སྙིང་བརྩེ་བའི་ཕྱིར་ཐམས་ཅད་ཀྱི་ཡིད་དུ་འོང་ཞིང་དགའ་བར་འགྱུར་བའི་སྨན་ཁར་མུར་བའི་ཆོ་ག་བསྟན་<line/>
</page>
<page index="16" id="462A">༄༅། །པ༑ ག་པུར་དང༌། གླ་རྩི་དང༌། གུར་གུམ་ཞིབ་མོར་བཏགས་ཏེ་གིའུ་ཝ་ང་དང་བསྲེས་ན། གོང་དུ་བསྟན་པའི་སྔགས་རྣམས་པ་<line/>
གསུམ་རེ་རེ་ཡང་ལན་སྟོང་རྩ་བརྒྱད་བཟླས་ཏེ་ཆབ་གཙང་མས་སྦྱར་ནས་རིལ་བུ་ཆེ་ཆུང་ཤིང་མགོ་སྟོང་གི་འབྲས་བུ་ཙམ་དུ་བགྱིས་ཏེ། ཡང་སྔགས་གོང་<line/>
མ་གསུམ་ལན་བརྒྱ་རྩ་བརྒྱད་བཟླས་ནས་གྲིབ་མ་ལ་བསྐམས་ཏེ། གདུགས་དང༌། རླུང་གིས་མ་ཕོག་པར་བགྱིས་ནས་རིལ་བུ་རེ་རེ་ལ་ཡང་གོང་མའི་སྔགས་<line/>
རྣམ་པ་གསུམ་ལན་བདུན་བདུན་གྱིས་བཏབ་སྟེ། རིལ་བུ་གཅིག་ཁར་མུར་ནས་རྒྱལ་པོའམ། བློན་པོ་ཉེ་ཕན་ནམ། སྐྱེ་བོའི་ཚོགས་མང་པོ་དག་ལ་གཏམ་<line/>
བགྱིས་པར་གྱུར་ན། བཀུར་སྟི་བགྱིས་ནས་ནོར་དང༌། རིན་པོ་ཆེ་དག་འཕངས་པ་མ་མཆིས་པར་ཅི་དང་ཅི་འཚལ་བ་ཐམས་ཅད་སྩོལ་པར་འགྱུར། ཚིག་ཏུ་<line/>
སྨྲས་སོ་འཚལ་ཐམས་ཅད་ཀྱིས་ཡིད་ཆེས་ཤིང་ཉན་པར་འགྱུར། བསྒོ་བ་ཞིག་མཆིས་ན་ཡང་ཐམས་ཅད་ཉན་ཅིང་བགྱིད་པར་འགྱུར་ལགས་སོ། །ཁར་<line/>
སྨན་མུར་བའི་ཆེ་རྟག་པར་སྔགས་བཟླ་འཚལ་ཏེ། སྤྱན་རས་གཟིགས་དབང་ཕྱུག་གིས་སྨོན་པ་རྣམས་འགྲུབ་པར་བགྱིད་ལགས་སོ། །བྱང་ཆུབ་སེམས་<line/>
</page>
<page index="17" id="462B">དཔའ་སྤྱན་རས་གཟིགས་དབང་ཕྱུག་གི་གཟུགས་ཀྱི་མདུན་དུ་སྤོས་ཆབ་ཀྱིས་དཀྱིལ་འཁོར་གྲུ་བཞི་པ་ཆུ་ཞེང་ཁྲུ་བཞིས་འཁོར་བ་ཞིག་བགྱིས་ཏེ། དཀྱིལ་འཁོར་<line/>
གྱི་ནང་དུ་རྩི་ཤིང་གི་མེ་ཏོག་རྣམ་པ་སྣ་ཚོགས་ཅི་འབྱོར་བ་བཀྲམ་ཞིང༌། ཙནྡན་དཀར་པོ་བསྲེགས་ནས་སྨན་གྱི་རིལ་བུ་སྔ་མ་བླངས་ཏེ་དཀྱིལ་འཁོར་གྱི་ནང་དུ་<line/>
བཞག་ནས་རྒྱལ་མཚན་བཞི་གཟུགས་ཤིང༌། ཡོལ་བ་དང༌། བླ་རེ་དཀར་པོ་བྲིས་ཏེ་དཀྱིལ་འཁོར་གྱི་སྟེང་དུ་པདྨ་དཀར་པོ་བཞི་ཡང་བྲིས་ཏེ། བྱང་ཆུབ་སེམས་<line/>
དཔའ་སྤྱན་རས་གཟིགས་དབང་ཕྱུག་ལ་མཆོད་པ་བགྱིས་ལགས་པའི་རྗེས་ལ་སྙིང་པོའི་སྔགས་དང༌། སྙིང་གི་སྙིང་པོའི་སྔགས་ལན་བརྒྱ་རྩ་བརྒྱད་བཟླ་<line/>
བར་བགྱིའོ། །ལུས་ཀྱི་སྔགས་ཀྱང་ལན་བརྒྱ་རྩ་བརྒྱད་བཟླས་ནས་ཙནན་དཀར་པོ་བསྲེགས་ཏེ་མོ་ཏོག་གཏོར་ན། དེའི་ཚེ་སྨོན་པ་ཐམས་ཅད་ཀྱང་འགྲུབ་པར་<line/>
འགྱུར་ལ། དཀྱིལ་འཁོར་གྱི་ནང་ན་མཆིས་པའི་སྨན་བླངས་ཏེ་ལུས་ལ་བཏགས་ན། ཕྱོགས་གང་དུ་མཆི་ཡང་རུང་སྟེ། ཅི་དང་ཅི་གཉེར་བ་ཐམས་ཅད་འགྲུབ་<line/>
པར་འགྱུར། ཚིག་ཏུ་སྨྲས་པ་ཐམས་ཅད་ཀྱིས་ཡིད་ཆེས་ཤིང་ཉན་པར་འགྱུར། དོན་དུ་སྒྲུབ་པ་ཐམས་ཅད་འགྲུབ་པར་འགྱུར་ལགས་སོ། །སེམས་རྩེ་གཅིག་<line/>
</page>
<page index="18" id="463A">༄༅། །ཏུ་མ་བགྱིས་པ་ནི། མ་གཏོགས་ཏེ། འདི་ནི། ཡིད་བཞིན་གྱི་འཁོར་ལོ་ལས་སྨན་མུར་བའི་ཆོ་ག་ཞེས་བགྱི་ལགས་སོ། །བྱང་ཆུབ་<line/>
སེམས་དཔའ་སྤྱན་རས་གཟིགས་དབང་ཕྱུག་གི་ཡིད་བཞིན་གྱི་འཁོར་ལོ་ལས། སྨན་མུར་བའི་ཆོ་གའི་ལེའུ་སྟེ་བཞི་པའོ།། །།དེ་ནས་<line/>
བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་གིས་གཞན་ཡང་སེམས་ཅན་རྣམས་ལ་སྙིང་བརྩེ་བའི་ཕྱིར་སྐྱེ་བོ་མང་པོ་ཐམས་ཅད་ཀྱིས་མཐོང་ན་བྱམས་<line/>
ཤིང་དགའ་བར་འགྱུར་བའི་ཆོ་གའི་སྟན་པ། སྨན་ཤི་རི་ཀ་ཀུ་ཤུ་དང༌། པདྨ་ལེ་བརྒན་དང༌། པདྨ་སྔོན་པོ་དང༌། རྒྱ་མཚོའི་ཆབ་ཀྱི་དབུ་བ་དང༌། ཉ་རྐུན་མ་<line/>
ནག་པོའི་རུས་པ་དང༌། བ་བླ་དང༌། ཀ་ཀུན་བན་སྱ་དང༌། གི་ཧང་དང༌། གུར་གུམ་དང༌། རྒྱའི་གུར་གུམ་དང༌། པི་པི་ལིང་དང༌། ན་ལེ་ཤམ་དང༌། བཅའ་<line/>
སྒ་རྣམས་ཆ་མཉམ་པར་བགྱིས་ཏེ་བརྡུངས་ནས་ཞིབ་མོར་བཙགས་ཏེ་སྨན་སྔ་མ་སྲང་གཅིག་མཆིས་ན། གླ་རྩི་དང༌། ག་པུར་སྲང་ཕྱེད་སྩལ་ནས་ཞིབ་ཏུ་<line/>
བདར་ཏེ་སྤྱན་རས་གཟིགས་དབང་ཕྱུག་གི་གཟུགས་ཀྱི་མདུན་དུ་སྦྱར་བ་བགྱིས་ལགས་པས། སྔ་མའི་སྔགས་རྣམ་པ་གསུམ་རེ་རེ་ཡང་ལན་སྟོང་རྩ་བརྒྱད་<line/>
</page>
<page index="19" id="463B">བཟླས་ཏེ། སེམས་ཅན་ཐམས་ཅད་ལ་བྱམས་པ་དང༌། སྙིང་བརྩེ་བའི་སེམས་བསྐྱེད་ནས་སྨན་དེ་དག་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་<line/>
གི་རྐང་པའི་དྲུང་དུ་གཞག་པར་བགྱིའོ། །དེའི་རྗེས་ལ་རེག་པར་བགྱིས་ནས་ཁར་བའི་ཐུར་མས་བླངས་ཏེ་མིག་ཏུ་སྩལ་ན། མིག་དང༌། ཀླད་པ་བྲོ་འཚལ་བ་<line/>
དང༌། ལིང་ཏོག་གིས་བསྒྲིབས་པ་ཐམས་ཅད་དང༌། སྤྲིན་དཀར་དང༌། མཆི་མ་འཛག་པ་དང༌། སྤྲིན་དམར་དང༌། ལོང་ནད་དང༌། ཀླད་པ་བྲོ་འཚལ་བ་<line/>
ཐམས་ཅད་སོས་པར་འགྱུར་ལགས་སོ། །རྟག་པར་གདུགས་རེ་བཞིན་དུ་སྨན་འདི་མིག་ཏུ་སྩལ་ན། མིག་ནད་ཐམས་ཅད་འབྱང་བར་འགྱུར་ལགས་སོ། །གདུགས་<line/>
གཉིས་སྩལ་ན། ལུས་ཀྱི་བྲོ་ནད་ཐམས་ཅད་འབྱང་བར་འགྱུར་རོ། །གདུགས་གསུམ་སྩལ་ན། སྨྱོ་བའི་བྲོ་ནད་རྣམ་པ་བརྒྱད་ཅུ་རྩ་བཞི་འབྱང་བར་འགྱུར་ལགས་<line/>
སོ༑ ༑གདུགས་བཞི་སྩལ་ན། ཕྱི་ནང་གི་སྒྲིབ་པ་ཐམས་ཅད་ཀྱིས་སྒྲིབ་པར་མི་འགྱུར་རོ། །གདུགས་ལྔ་སྩལ་ན། དགྲ་དང་འཐབ་པ་ན་ཐམས་ཅད་དུ་རྒྱལ་བར་<line/>
འགྱུར་རོ། །གདུགས་དྲུག་སྩལ་ན། སྡིག་པའི་ལས་དང༌། ཉོན་མོངས་པ་དང༌། ལྕི་བ་བཞི་དང༌། མཚམས་མ་མཆིས་པ་ལྔ་དང༌། རྨི་ལམ་ངན་པ་དང༌།<line/>
</page>
<page index="20" id="464A">༄༅། །བྱད་སྟེམས་ཐམས་ཅད་རྣམ་པར་འཇོམས་ཤིང༌། ངན་འགྲོ་རྣམས་སུ་ནམ་ཡང་ལྟུང་བར་མི་འགྱུར་ལགས་སོ། །གདུགས་བདུན་<line/>
སྩལ་ན། རྒྱལ་པོ་དང༌། བློན་པོ་ཆེན་པོ་དང༌། སྐྱེ་བོ་མང་པོ་ཐམས་ཅད་རྗེས་སུ་འབྲང་ཞིང་བཀུར་སྟི་བགྱིས་ནས་ཡིད་ཆེས་ཤིང་བྱམས་པར་འགྱུར་རོ། །<line/>
ཞག་བདུན་ཕྲག་གཉིས་ཀྱི་བར་དུ་སྩལ་ན། རང་དབང་ཆེན་པོ་ཐོབ་པར་འགྱུར་རོ། །ཞག་བདུན་ཕྲག་གསུམ་གྱི་བར་དུ་སྩལ་ན། རྒྱལ་པོ་དང༌། བློན་པོ་<line/>
ཆེན་པོ་དག་མཛའ་བར་འགྱུར་རོ། །ཞག་བདུན་ཕྲག་བཞིའི་བར་དུ་སྩལ་ན། གནོད་སྦྱིན་འཁོར་དང་བཅས་པ་རྣམས་རིམ་གྲོ་བགྱིད་བར་འགྱུར་རོ། །ཞག་<line/>
བདུན་ཕྲག་ལྔའི་བར་དུ་སྩལ་ན། ལྷ་མ་ཡིན་དང༌། ཀླུ་དང༌། གནོད་སྦྱིན་དང༌། །སྲིན་པོ་རྣམས་གཡོག་བགྱིད་པར་འགྱུར་རོ། །ཞག་བདུན་<line/>
ཕྲག་དྲུག་གི་བར་དུ་སྩལ་ན། ནམ་མཁའ་ལྡིང་དང༌། སྲིན་པོའི་མཐུ་ཆེན་པོ་དང་ལྡན་པ་རྣམས་ཀྱིས་མངོན་པར་རྫོགས་པར་འཚང་རྒྱ་བའི་བར་དུ་<line/>
ཡོངས་སུ་སྲུང་བར་བགྱིད་པས། བྱད་སྟེམས་དང༌། འདྲེ་གདོན་རྣམས་ཀྱིས་ཚུགས་པར་མི་འགྱུར་རོ། །ཞག་བདུན་ཕྲག་བདུན་གྱི་བར་དུ་སྩལ་ན།<line/>
</page>
<page index="21" id="464B">ལྷ་ནག་པོ་ཆེན་པོ་དང༌། འདྲེ་སྲིན་བརྒྱད་རྣམས་ཉེ་བར་ལྷགས་ནས་རྗེས་སུ་འབྲང་ཞིང་གཡོག་བགྱིད་པར་འགྱུར་རོ། །ཞག་བདུན་ཕྲག་བརྒྱད་ཀྱི་བར་དུ་སྩལ་ན།<line/>
ཨནྟ་ད་ནར་འགྱུར་རོ། །ཞག་བདུན་ཕྲག་དགུའི་བར་དུ་སྩལ་ན། གཏེར་ཐམས་ཅད་མཐོང་བར་འགྱུར་རོ། །ཞག་བདུན་ཕྲག་བཅུའི་བར་དུ་སྩལ་ན། ལྷ་མ་ཡིན་གྱི་<line/>
ཁང་ཁྱིམ་གྱི་སྒོ་རང་བྱེ་ནས། དེ་ན་ཅི་མཆིས་པ་ཐམས་ཅད་མཐོང་བར་འགྱུར་རོ། །འབྱུང་ཞིང་འཇུག་པ་ལ་ཐོགས་པ་མ་མཆིས་པར་འགྱུར་རོ། །ཞག་བདུན་ཕྲག་བཅུ་<line/>
གཅིག་གི་བར་དུ་སྩལ་ན། སྨན་ཞུགས་ལྟར་འབར་བ་ཇི་སྙེད་པ་ཐམས་ཅད་མངོན་སུམ་དུ་དགའ་བར་འགྱུར་བས། ཚེ་རིང་བར་འགྱུར་འཚལ་ལམ། མཐུ་ཆེན་<line/>
པོ་དང་ལྡན་པར་འཚལ་ན་ཡང་དེ་བཞིན་དུ་འགྲུབ་པར་འགྱུར་རོ། །ཞག་བདུན་ཕྲག་བཅུ་གཉིས་ཀྱི་བར་དུ་སྩལ་ན། དྲང་སྲོང་མང་པོ་རྣམས་ཀྱིས་རིན་པོ་ཆེའི་<line/>
གཏེར་རྣམས་ཕྱེ་སྟེ། ཉེ་བར་བསྟན་ནས་ཡིད་བཞིན་དུ་ལོངས་སྤྱོད་པར་འགྱུར་རོ། །ཞག་བདུན་ཕྲག་བཅུ་གསུམ་གྱི་བར་དུ་སྩལ་ན། ཀླུའི་གཞལ་མེད་ཁང་རྣམས་<line/>
སྒོ་རང་བྱེ་ནས། ལྟ་བ་དག་ལ་ཐོགས་པ་མ་མཆིས་པར་འགྱུར་རོ། །ཞག་བདུན་ཕྲག་བཅུ་བཞིའི་བར་དུ་སྩལ་ན། འདོད་པའི་ཁམས་ཀྱི་ལྷ་རྣམས་ཀྱི་གཞལ་མེད་<line/>
</page>
<page index="22" id="465A">༄༅། །ཁང་དག་སྒོ་རང་བྱེ་བར་འགྱུར་བས་ཐམས་ཅད་མཐོང་བར་འགྱུར་རོ། །ཞག་བདུན་ཕྲག་བཅོ་ལྔའི་བར་དུ་སྩལ་ན། མཚན་མོ་མུན་<line/>
ནག་གི་ནང་དུ་ཡང་བདུགས་བཞིན་དུ་གསལ་བར་འགྱུར་རོ། །ཞག་བདུན་ཕྲག་བཅུ་དྲུག་གི་བར་དུ་སྩལ་ན། སའི་འོག་གི་རྡོ་རྗེའི་ས་གཞི་དང༌། རླུང་གི་དཀྱིལ་<line/>
འཁོར་ཡང་མཐོང་བར་འགྱུར་རོ། །ཞག་བདུན་ཕྲག་བཅུ་བདུན་གྱི་བར་དུ་སྩལ་ན། གླིང་བཞི་པོ་རྣམས་སུ་སེམས་ཅན་དམྱལ་བའི་སེམས་ཅན་ཇི་སྙེད་མཆིས་<line/>
པ་ཡང་ཐམས་ཅད་མཐོང་བར་འགྱུར་རོ། །དེའི་མཐུའི་དབང་གིས་སྡུག་བསྔལ་མྱོང་བའི་སེམས་ཅན་དེ་དག་ཐམས་ཅད་ཀྱང་ཐར་བར་འགྱུར་རོ། །ཞག་བདུན་<line/>
ཕྲག་བཅོ་བརྒྱད་ཀྱི་བར་དུ་སྩལ་ན། གང་དག་དེ་ཉི་མ་ལྟ་བུའི་མཐུ་ཐོབ་པར་འགྱུར་རོ། །ཞག་བདུན་ཕྲག་བཅུ་དགུའི་བར་དུ་སྩལ་ན། །ལག་ན་རྡོ་རྗེའི་ལུས་<line/>
ཡང་དག་པར་ཉིད་མཐོང་བར་འགྱུར་བས་སྨོན་པ་རྣམས་ཡོངས་སུ་རྫོགས་པར་བགྱིད་དོ། །ཞག་བདུན་ཕྲག་ཉི་ཤུའི་བར་དུ་སྩལ་ན། སྤྱན་རས་གཟིགས་<line/>
དབང་ཕྱུག་སྙིང་རྗེ་ཆེན་པོ་དང་ལྡན་པ་མཐོང་བར་འགྱུར་བས་སྨོན་པ་ཐམས་ཅད་ཡོངས་སུ་རྫོགས་པར་བགྱིད་དོ། །ཞག་བདུན་ཕྲག་ཉི་ཤུ་རྩ་གཅིག་<line/>
</page>
<page index="23" id="465B">གི་བར་དུ་སྩལ་ན། རྫུ་འཕྲུལ་གྱི་རྐང་པ་ཐོབ་པར་འགྱུར། གཟུགས་ཀྱི་ཁམས་ཀྱི་ལྷ་རྣམས་ཀྱི་གཞལ་མེད་ཁང་གི་སྒོ་རྣམས་རང་བྱེ་ནས་ཐམས་ཅད་མཐོང་<line/>
བར་འགྱུར་རོ། །ཕྱོགས་བཅུའི་སངས་རྒྱས་དང༌། བྱང་ཆུབ་སེམས་དཔའ་རྣམས་དང༌། སངས་རྒྱས་ཀྱི་ཞིང་ཡོངས་སུ་དག་པ་རྣམས་ཀྱང་མཐོང་བར་འགྱུར་རོ། །<line/>
ལོ་གཅིག་གི་བར་དུ་སྩལ་ན། ཡོངས་སུ་དག་པའི་མིག་ལྔ་འཐོབ་པར་འགྱུར་ལགས་སོ། །གང་ལ་ལ་ཞིག་སྤྱོད་པའི་ཆོ་ག་འདི་མངོན་པར་འགྲུབ་པར་འཚལ་<line/>
པ་གང་ལགས་པ་དེས་བསྟན་པ་འདི་ལ་ཤིན་ཏུ་མངོན་པར་ཡིད་ཆེས་པར་བགྱི་ཞིང༌། སེམས་ཅན་ལ་སྙིང་བརྩེ་བར་བགྱི་སྟེ། ཐེ་ཚོམ་མ་མཆིས་ན། གོང་<line/>
དུ་བསྟན་པ་བཞིན་དུ་ཐམས་ཅད་འགྲུབ་པར་འགྱུར་ལགས་སོ། །གལ་ཏེ་ཐེ་ཚོམ་འཚལ་བར་འགྱུར་ན། །ཆོ་ག་རྣམས་འགྲུབ་པར་དཀའ་སྟེ། འདི་ནི། སྤྱན་རས་<line/>
གཟིགས་དབང་ཕྱུག་གི་ཙནྡན་ནོར་བུའི་འཁོར་ལོ་ལས། མིག་སྨན་གྱི་ཆོ་ག་ཞེས་བགྱི་བ་ལགས་སོ། །བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་<line/>
གི་སེམས་ཀྱི་འཁོར་ལོའི་ལས། མིག་སྨན་གྱི་ལེའུ་སྟེ་ལྔ་པའོ།། །།དེའི་ཚེ་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་གིས་གཞན་<line/>
</page>
<page index="24" id="466A">༄༅། །ཡང་སེམས་ཅན་རྣམས་ལ་སྙིང་བརྩེ་བའི་ཕྱིར་སྒྲུབ་པའི་དོན་ཐམས་ཅད་གྲུབ་པར་བྱེད་པ་ཉོན་མོངས་པ་དང༌། ཁ་ན་མ་ཐོ་བའི་སྒྲིབ་<line/>
པ་དང༌། ལས་ངན་པ་ཐམས་ཅད་རྣམ་པར་འཇོམས་པ། དགྲ་ཐམས་ཅད་འདུལ་བ། བི་ནཱ་ཡ་ཀ་ཁྲོ་བའི་སེམས་ཉེ་བར་ཞི་ནས་སྐྱེ་བོ་མང་པོ་ལ་གནོད་པ་མི་<line/>
བྱེད་ཅིང༌། བྱམས་པའི་སེམས་སྐྱེ་བར་འགྱུར་བ། སྦྱིན་སྲེག་ཧོཾ་བཀྲ་ཤིས་ཀྱི་ཆོ་ག་བསྟན་པ། དོགས་བརྐོས་ཏེ་ཞུགས་ཐབ་ཁྲུ་གང་གྲུ་བཞི་པ་ཞིག་བགྱིས་ནས་<line/>
མེ་ཏོག་མན་ལེན་ཙ་སུ་དང༌། ཡུངས་ཀར་དང༌། ཞོ་དང༌། སྦྲང་རྩི་དང༌། ཆབ་མར་ཆ་མཉམ་པར་བསྲེས་ཏེ་ཨ་ག་རུ་དང༌། ཙནྡན་དང༌། ཤིང་དྲི་ཅན་<line/>
སོ་སོ་ནས་སྲིད་དུ་སོར་བཅུ་གཉིས། ཞེང་དུ་སོར་གཅིག་མཆིས་པ་གཏུབས་ཏེ་ཐབ་ཏུ་བསྲེག་པར་བགྱི་ཞིང༌། སྨན་ཉུང་ཟད་ཅིག་བླངས་ནས་ལན་གཅིག་<line/>
སྔགས་བཏབ་སྟེ། ཞུགས་ཀྱི་ནང་དུ་དོར་བ་ལན་སྟོང་རྩ་བརྒྱད་ཚང་བར་བགྱིས་ན། ལས་ཀྱི་སྒྲིབ་པ་ཐམས་ཅད་རྣམ་པར་འཇོམས་ཤིང༌། ཚེ་ལོ་བརྒྱ་ཉི་ཤུ་ཐུབ་<line/>
བར་འགྱུར་ལགས་སོ། །ཞག་བདུན་གྱི་བར་དུ་རྒྱུན་ཆད་པ་མ་མཆིས་པར་ཧོཾ་གྱི་ཆོ་ག་བཞིན་བགྱིས་ན། ཚེ་ལོ་སྟོང་ཐུབ་ཅིང་ལུས་ཀྱང་ཡོངས་སུ་དག་པར་<line/>
</page>
<page index="25" id="466B">འགྱུར་རོ། །ཞག་བདུན་ཕྲག་གཉིས་ཀྱི་བར་དུ་ཆོ་ག་བགྱིས་ན། རྒྱལ་པོ་དང༌། རྒྱལ་བུ་དང༌། བློན་པོ་ཆེན་པོ་ཉེ་ཕན་དང༌། སྐྱེ་བོ་ཕལ་བ་རྣམས་ཀྱང་སྐྱབས་<line/>
སུ་མཆོས་ནས་བསྙེན་བཀུར་བགྱིད་པར་འགྱུར་རོ། །ཞག་བདུན་ཕྲག་གསུམ་གྱི་བར་དུ་ཆོ་ག་བཞིན་དུ་བགྱིད་ན། སུམ་ཅུ་རྩ་གསུམ་གྱི་ལྷ་རྣམས་འཁོར་དང་<line/>
བཅས་པ་དང༌། ཉི་ཟླའི་ལྷ་དང༌། རྒྱལ་པོ་ཆེན་པོ་བཞི་འཁོར་དང་བཅས་པ་ཡང་ཉེ་བར་ལྷགས་ནས་ཡོངས་སུ་སྲུང་པར་འགྱུར། ལག་ན་རྡོ་རྗེས་ཀྱང་དངོས་<line/>
གྲུབ་ཆེན་པོ་སྩོལ་བར་འགྱུར། བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་གིས་ཀྱང་སྨོན་པ་ཆེན་པོ་རྣམས་ཡོངས་སུ་སྐོང་བར་འགྱུར་ལགས་སོ། །<line/>
གལ་ཏེ་ཡུལ་ཁམས་སུ་ཆར་དཀོན་པར་གྱུར་ན། ཡུངས་ཀར་དང༌། ཆབ་མར་ལ་སྔགས་འདིས་བཏབ་སྟེ་གདུགས་གསུམ་གྱི་བར་དུ་ཞུགས་ཀྱི་ནང་དུ་<line/>
བསྲེགས་ན། ཆར་པ་འབབ་པར་འགྱུར། གལ་ཏེ་ཆར་ཆེས་ཏེ་མེ་ཁུམས་ན། ཐབ་དེའི་ཐལ་བ་བླངས་ནས་སྔགས་ལན་བརྒྱ་རྩ་བརྒྱད་ཀྱིས་བཏབ་སྟེ་གནམ་དུ་<line/>
གཏོར་ན། ཆར་པ་ཁུམས་པར་འགྱུར་རོ། གལ་ཏེ་སེར་བ་མ་རུང་བ་བབས་སམ། རླུང་དྲག་པོ་གློ་བུར་དུ་ལངས་པར་གྱུར་ན་ཡང་ཐལ་བ་དེ་བླངས་ནས་ལན་བརྒྱ་<line/>
</page>
<page index="26" id="467A">༄༅། །རྩ་བརྒྱད་སྔགས་ཀྱིས་བཏབ་སྟེ་སྤྲིན་མཆིས་པའི་ཕྱོགས་སུ་གཏོར་ན། ཞི་བར་འགྱུར་ལགས་སོ། །སྔགས་འདི་རྟག་པར་བཟླས་<line/>
བརྗོད་བགྱིས་ན། མཐུ་སྟོབས་མཐུ་པོ་ཆེ་དང་འདྲ་བར་འགྱུར་བས། ལུས་འདི་སྤངས་ནས་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར། མངོན་<line/>
པར་རྫོགས་པར་འཚང་རྒྱ་བའི་བར་དུ་སྐྱ་བ་ཐམས་ཅད་དུ་སྔོན་གྱི་གནས་རྗེས་སུ་དྲན་པ་ཐོབ་པར་འགྱུར་ལགས་སོ། །དེ་ནས་བཅོམ་ལྡན་འདས་ལ་བྱང་<line/>
ཆུབ་སེམས་དཔའ་སྤྱན་རས་གཟིགས་དབང་ཕྱུག་གིས་འདི་སྐད་ཅེས་གསོལ་ཏོ། །བཅོམ་ལྡན་འདས། ཙནྡན་གྱི་སྙིང་པོའི་འཁོར་ལོའི་གཟུངས་འདི་<line/>
བདག་གིས་བསྟན་པ་བཞིན་དུ་དགེ་སློང་དམ། དགེ་སློང་མའམ། དགེ་བསྙེན་ནམ། དགེ་བསྙེན་མའམ། སྐྱེས་པའམ། བུད་མེད་གང་ལ་ལ་ཞིག་<line/>
གིས་ལན་གཅིག་འཆང་བར་བགྱིད་ན། གདོན་མི་ཟ་བར་འགྲུབ་པར་འགྱུར་བས་ཐེ་ཚོམ་གྱི་བསམ་པ་བསྐྱེད་པར་མི་བགྱིའོ། །ཡིད་ལ་བསམ་པའི་དོན་<line/>
ཐམས་ཅད་ཐོབ་པར་འགྱུར་བས་ཤིན་ཏུ་མངོན་པར་ཡིད་ཆེས་པར་བགྱི་ཞིང་ཐེ་ཚོམ་བསྐྱེད་པར་མི་བགྱིའོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་<line/>
</page>
<page index="27" id="467B">དཔའ་སྤྱན་རས་གཟིགས་དབང་ཕྱུག་ལ་ཁྱོད་སྙིང་རྗེ་ཆེན་པོས་ཡིད་བཞིན་གྱི་འཁོར་ལོའི་གཟུངས་ཀྱི་ཆོ་ག་གྱ་ནོམ་འདི་ཡང་དག་པར་བཤད་དེ། འཛམ་བུའི་<line/>
གླིང་གི་སེམས་ཅན་ཐམས་ཅད་ལ་ཕན་པ་དང༌། བདེ་བར་བྱས་པ་ལེགས་སོ་ལེགས་སོ་ཞེས་བསྔགས་པ་བརྗོད་དོ། །གང་ལ་ལ་ཞིག་གིས་སེམས་བསྐྱེད་དེ་<line/>
ཁ་ནས་བཟླས་བརྗོད་བྱས་ན། དངོས་གྲུབ་ཐོབ་པར་འགྱུར་རོ། །དེ་ལྟར་ཡིན་མོད་ཀྱི། ངས་བསྟན་པ་བཞིན་དུ་སེམས་ཅན་རྣམས་ལ་ཡང་ནས་ཡང་དུ་ནན་ཏན་<line/>
བརྩོན་འགྲུས་ཀྱིས་རྗེས་སུ་བསྟན་ནས་དངོས་གྲུབ་ཐོབ་པར་བྱ་བའི་ཆེད་དུ་ལུས་ཉེ་བར་སྟོན་ལ། ངའི་ཚིག་དག་འགལ་བར་མ་བྱེད་ཅིག་དང༌། ང་ཡང་རྗེས་<line/>
སུ་ཡི་རང་ངོ༌། །དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་གིས་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་<line/>
ནི༑ བསྐལ་པ་དཔག་ཏུ་མ་མཆིས་པ་ནས་བྱམས་པ་དང་བརྩེ་བའི་སེམས་ཀྱིས་སེམས་ཅན་ལ་རྗེས་སུ་སྟོན་ཅིང༌། རྟག་པར་ཡོངས་སུ་བསྲུངས་ནས་དངོས་<line/>
གྲུབ་སྩལ་བར་ནི། བཅོམ་ལྡན་འདས་ཉིད་ཀྱིས་མཁྱེན་ཅིང་དཔང་དུ་གྱུར་པ་ལགས་སོ། །སེམས་ཅན་རྣམས་ཀྱི་སླད་དུ་ཡིད་བཞིན་གྱི་འཁོར་ལོའི་གཟུངས་<line/>
</page>
<page index="28" id="468A">༄༅། །འདི་བཤད་པ་ལགས་པས། གང་ལ་ལ་ཞིག་གིས་ལེན་ཅིང་འཆང་བ་དང༌། རྟག་པར་བདག་ཉིད་བཟླས་བརྗོད་བགྱི་བའི་<line/>
གྲངས་ཚང་བར་བགྱིས་ན། སྨོན་པ་རྣམས་འགྲུབ་པར་འགྱུར་ཏེ། བདག་ནི། དེ་ལྟར་བཅོམ་ལྡན་འདས་ཀྱི་བྱིན་གྱི་རླབས་ཀྱི་མཐུས་སེམས་ཅན་སྡུག་<line/>
བསྔལ་བ་རྣམས་ཡོངས་སུ་བསྐྱབ་པར་བགྱིད་པ་ལགས་སོ། །དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་གིས་<line/>
ཡིད་བཞིན་གྱི་འཁོར་ལོའི་གཟུངས་འདི་སྨྲས་པ་དང༌། འཁོར་འདུས་པ་ཆེན་པོ་ཐམས་ཅད་རབ་ཏུ་དགའ་ནས་མངོན་པར་ཡིད་ཆེས་པས་ཡང་དག་པར་<line/>
བླངས་ཏེ་སྤྱོད་པར་གྱུར་ཏོ། །བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་གི་ཡིད་བཞིན་གྱི་འཁོར་ལོའི་གཟུངས་ལས། སྦྱིན་སྲེག་ཧོཾ་གྱི་ཆོ་ག་<line/>
སྨན་སྦྱོར་བའི་ལེའུ་སྟེ་དྲུག་པའོ།། །།འཕགས་པ་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་གི་གསང་བའི་མཛོད་ཐོགས་པ་<line/>
མེད་པའི་ཡིད་བཞིན་གྱི་འཁོར་ལོའི་སྙིང་པོ་ཞེས་བྱ་བའི་གཟུངས་རྫོགས་སོ།། །།ཞུ་ཆེན་གྱི་མཁན་པོ་དང༌། ལོ་ཙཱ་བ་བཅོམ་ལྡན་འདས་ཀྱི་རིང་ལུགས་<line/>
</page>
<page index="29" id="468B">བ་བནྡྷེ་ཆོས་གྲུབ་ཀྱིས་རྒྱའི་དཔེ་ལས་བསྒྱུར་ཅིང་ཞུས་ཏེ་གཏན་ལ་ཕབ་པ། <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
