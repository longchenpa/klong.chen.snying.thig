<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="91" index="23"/>
<offset page="365" line="0" col="4"/>
<range start="1" end="4"/>
<title>བཅོམ་ལྡན་འདས་མ་ནོར་རྒྱུན་མའི་རྟོག་པ། </title>
<section>རྒྱུད། </section>
<volume>པ</volume>
<status asof="31Jan2012">not checked</status>
</info>
<pageset>
<page index="1" id="184A">དེ་ནས་བཅོམ་ལྡན་འདས་མ་ནོར་རྒྱུན་མའི་རྟོག་པ་བཤད་པར་བྱ་སྟེ། དང་པོ་རེ་<line/>
ཞིག་དཔྱིད་ཟླ་ཐ་ཆུང་གི་དཀར་པོའི་ཕྱོགས་ཀྱི་ཚེས་གཅིག་ལ་རྒྱ་མཚོར་འབབ་པའི་ཆུ་བོར་སོང་སྟེ། དེ་ནས་ནུ་མའི་བར་དུ་ཆུའི་ནང་དུ་ནུབ་པར་བྱས་ཏེ་འདུག་<line/>
ལ་ཉི་མ་ལ་སྔོན་དུ་ཕྱོགས་པར་ཡོངས་སུ་བརྟགས་ལ་ཇི་སྙེད་གནས་ཀྱི་བར་དུ་བཟླས་པ་བྱའོ། །བཟའ་བ་ཐམས་ཅད་སྤངས་ཏེ་ཉོན་མོངས་ཤིང་སྨྲ་བཅད་<line/>
བྱས་ཏེ་ནུབ་བདུན་དུ་བཟླས་པ་བྱའོ། །དེ་ནས་བཅོམ་ལྡན་འདས་མའི་ཐང་སྐུ་ཡང་དབུ་སྐྲ་མ་གཏོགས་པར་གུར་གུམ་དང༌། ཙནྡན་གྱིས་བྱུག་པར་བྱ་བ་ནི།<line/>
ནུབ་མོ་སྔ་བར་ལངས་ཏེ་ཆུར་ཁྲུ་བདུན། ཞེང་དུ་ཁྲུ་བཅུ་དང་བཅས་པ་ལ་ཚོན་སྣ་མ་ལུས་པ་གསོ་སྦྱོང་དང་ལྡན་པའི་ལྷ་བཟོས་བཅོམ་ལྡན་འདས་མ་མདོག་<line/>
ལྗང་སེར་སྣ་ཚོགས་པའི་རྒྱན་གྱིས་བརྒྱན་པ། ཕྱག་གཡས་པ་ན་འབྲས་བུ་ཆེན་པོ་བསྣམས་པ། ཕྱག་གཡོན་པ་ན་སྒྲུབ་པ་པོ་རྣམས་ལ་སྟེར་བའི་རིན་པོ་<line/>
ཆེའི་ཟ་མ་ཏོག་མུ་ཏིག་དང༌། རྡོ་རྗེ་ཕ་ལམ་དང༌། བཻ་ཌཱུཪྻའི་འབྲས་བུ་ཅན་བསྣམས་པའི་ཕྱག་དང་ལྡན་པར་བྱའོ། །སྟེང་དུ་ལྷའི་བུ་རིན་པོ་ཆེ་ཆར་མངོན་དུ་འབེབས་<line/>
</page>
<page index="2" id="184B">བཞིན་པ་བྱའོ། །གཡས་ལོགས་སུ་དཔལ་ཆེན་མོ་པདྨའི་ཕྱག་ཅན་སྒྲུབ་པ་པོ་ལ་ཉེ་བར་དགོངས་པ་ལ་གནས་བཞིན་པ་བྱའོ། །གཡོན་ལོགས་སུ་པདྨའི་དཔའ་<line/>
རིན་པོ་ཆེས་སྙིམ་པ་གང་བ་བྱའོ། །འོག་ཏུ་སྒྲུབ་པ་པོ་པདྨའི་ལག་པ་ཅན་བྱའོ། །དེ་ནས་ཐང་སྐུ་སྐུ་གདུང་དང་བཅས་པའི་མཆོད་རྟེན་གྱི་དྲུང་དུ་ནུབ་ཕྱོགས་སུ་ཁ་<line/>
བསྟན་ལ་བཀྲམ་སྟེ། དེ་ནས་ཉེ་བར་སྤྱོད་པའི་གཏོར་མ་མ་གཏོགས་པ་མཛོད་ཀྱི་བཞེས་པ་ཡང་དབུལ་ཞིང་དྲི་ཞིམ་པོའི་མེ་ཏོག་གིས་མཆོད་པ་ཆེན་པོ་བྱས་ལ་<line/>
ཙནྡན་དང༌། ཨ་ག་རུའི་བདུག་པས་བསྲེག་པར་བྱའོ། །ཞུན་མར་གྱི་མར་མེ་བརྒྱ་འབུམ་འབུལ་བར་བྱའོ། །དེ་ནས་སྟན་གཅིག་ལ་གནས་ལ་བཅོམ་ལྡན་<line/>
འདས་མའི་ཞལ་ལ་དམིགས་ལ་ནུབ་མོ་མཚན་བཟླས་པ་བྱས་ན། དེ་ནས་སྐྱ་རེངས་ཤར་བའི་དུས་སུ་སྐྱེས་བུ་ཆེན་པོ་ཙམ་གྱི་ནོར་རིན་པོ་ཆེ་ཐམས་ཅད་ཀྱི་རྒྱུན་<line/>
འབབ་ཅིང་ཁང་བ་གང་བར་འགྱུར་རོ། །ཡང་ན་མཚན་མོ་ཕྱེད་ན་ཆུའི་ནང་དུ་ཞུགས་ལ་བརྒྱད་བརྒྱ་བཟླས་པར་བྱའོ། །ཟླ་བ་གཅིག་ཏུ་གཅིག་གི་སྦྱོར་བས་ནོར་གྱི་<line/>
རྒྱུན་འབབ་པར་འགྱུར་ཏེ། མི་ཤེས་པར་ཁ་ཅིག་འཕེལ་བར་འགྱུར་རོ། །ཡང་ན་རྒྱལ་པོའི་དཀོར་མངོན་པར་འདོད་ན་ཉིན་མོ་ཆུའི་ནང་དུ་བཟླས་པ་བྱ་ཞིང༌། །མཚན་<line/>
</page>
<page index="3" id="185A">༄༅། །མོའི་ཕྱེད་ན་ཏིལ་གྱིས་སྦྱིན་སྲེག་བརྒྱད་བརྒྱ་བྱས་ན། རྒྱལ་རིགས་ལས་རྙེད་པ་ཆེན་པོ་ཐོབ་བོ། །ཡུངས་ཀར་མར་ལ་བསྲེས་ནས་སྦྱིན་སྲེག།<line/>
བྱས་ན༑ རྒྱལ་པོ་དབང་དུ་བྱེད་དོ། །ཀུན་ཏུ་རའི་སྦྱིན་སྲེག་བྱས་ན། རྒྱལ་པོའི་བློན་པོ་དབང་དུ་བྱེད། །ཁ་ཅིག་གིས་ནི། སྦྱོར་བ་གང་གིས་མཚན་མོ་<line/>
བཅོམ་ལྡན་འདས་པདྨའི་གདན་ཅན་དྲན་པར་བྱས་ན། སྦྱིན་བདག་ཆེན་པོར་འགྱུར་རོ། །ཡང་ན་སྒྲུབ་ཐབས་ཆེན་པོ་བཤད་པར་བྱ་སྟེ། ཆོ་འཕྲུལ་གྱི་<line/>
དཀར་པོའི་ཕྱོགས་ཀྱི་ཚེས་གཅིག་ནས་བརྩམས་ཏེ་ཟས་ཅི་སྲིད་དུ་བཅད་ནས་གདུང་དང་བཅས་པའི་མཆོད་རྟེན་གྱི་དྲུང་ན་ཐང་ག་ནུབ་ཕྱོགས་སུ་བསྟན་ལ་<line/>
དགྲམ་ཞིང༌། ཉིན་མོ་ཤེས་རབ་ཀྱི་ཕ་རོལ་ཏུ་ཕྱིན་པ་བཀླག་ཅིང༌། མཚན་མོ་སྟན་གཅིག་ལ་གནས་པས་ནུབ་ཡ་ལ་གྱིས་བཟླས་པ་བྱས་ན། ནོར་གྱི་ཕུང་<line/>
པོ་ཆེན་པོ་རྙེད་དེ། འཐོར་གནོད་བྱས་ཀྱང་འཛང་བར་མི་འགྱུར་ཏེ། ལྷ་ཁང་ཆེན་པོ་བྱའོ། །ཆོག་འདིའི་ཆོ་འཕྲུལ་གྱི་དཀར་པོའི་ཕྱོགས་ལ་བཟླས་པ་བྱས་ན།<line/>
འཁོར་ལོས་བསྒྱུར་བ་འཐོབ་ཅིང༌། །བཅོམ་ལྡན་འདས་མ་ནོར་རྒྱུན་མ་དངོས་སུ་མཐོང་ཞིང་ཕྱིར་མི་ལྡོག་པའི་བྱང་ཆུབ་སེམས་དཔར་འགྱུར་རོ། །ཇི་ལྟར་དེ་<line/>
</page>
<page index="4" id="185B">ལྟར་ཚངས་སྤྱོད་བྱ་ཞིང༌། །ཁ་ན་མ་ཐོ་བའི་ཟས་ཆང་དང༌། ཉ་ཤ་ལ་སོགས་པ་སྦངས་ཤིང་མཚན་མོ་བཟླས་པ་བྱས་ན། དབུལ་པོར་མི་འགྱུར་རོ། །དེ་ནས་བཅོམ་<line/>
ལྡན་འདས་ལ་འཕགས་པ་ཀུན་དགའ་བོ་དང༌། ཟླ་བ་བཟང་པོ་ཡོངས་སུ་དགའ་ནས་ཁྱིམ་བདག་ཟླ་བ་བཟང་པོའི་དོན་དུ་གསུངས་པ་ལ་མངོན་པར་བསྟོད་དོ། །བཅོམ་<line/>
ལྡན་འདས་མ་ནོར་རྒྱུན་མའི་རྟོག་པ་རྫོགས་སོ།། །།<line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
