<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="92" index="3"/>
<offset page="27" line="11" col="0"/>
<range start="1" end="18"/>
<title>འཇིག་རྟེན་དབང་ཕྱུག་གི་རྟོག་པ། </title>
<section>རྒྱུད། </section>
<volume>ཕ</volume>
<status asof="31Jan2012">not checked</status>
</info>
<pageset>
<page index="1" id="15A">རྒྱ་གར་སྐད་དུ། ལོ་ཀེ་ཤྭ་ར་ཀལྤ། བོད་སྐད་དུ། འཇིག་རྟེན་དབང་ཕྱུག་གི་རྟོག་པ། བཅོམ་ལྡན་འདས་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་<line/>
འཚལ་ལོ། །སངས་རྒྱས་ལ་ཕྱག་འཚལ་ལོ། །ཆོས་ལ་ཕྱག་འཚལ་ལོ། །དགེ་འདུན་ལ་ཕྱག་འཚལ་ལོ། །འཇིག་རྟེན་མགོན་པོའི་རྟོག་པ་ནི། །མདོར་བསྡུས་འདིར་<line/>
ནི་བརྗོད་བྱ་སྟེ། །སངས་རྒྱས་ཐམས་ཅད་རྒྱུན་ཆེན་པོ། །འདོད་པའི་དོན་ཀུན་རབ་སྟེར་བ། །དང་པོར་རེ་ཞིག་རིག་པ་འཛིན་པས་གཙང་ཞིང་དབེན་པའི་ས་ཕྱོགས་སུ་<line/>
ཧཱུཾ་གིས་དག་པར་བྱས་པར་ཉེ་བར་འདུག་ཅིང་པདྨའི་ཕྱག་རྒྱ་བཅིངས་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྲ་བྷཱ་བ་ཨཱཏྨ་ཀོཉཧཾ་ཞེས་བརྗོད་ལ་ཐམས་ཅད་སྟོང་པའི་རྣམ་<line/>
</page>
<page index="2" id="15B">པར་བསམ་པར་བྱའོ། །དེའི་རྗེས་ལ་ཨོཾ་ཙིཏྟ་པྲ་ཏི་བོ་དྷཾ་ཀ་རོ་མི། དེ་ལྟར་བརྗོད་ལ་སྣ་ཚོགས་པདྨ་འདབ་མ་བརྒྱད་པར་བསྒོམས་ནས་པདྨའི་སྟེང་དུ་ཟླ་བའི་དཀྱིལ་འཁོར་<line/>
བསམ་པར་བྱའོ། །ཟླ་བའི་སྟེང་དུ་ཧྲཱིཿའི་སྔགས་གྱུར་པ་ལས་བདག་ཉིད་འཇིག་རྟེན་དབང་ཕྱུག་བགོམ་པར་བྱ་སྟེ། སེམས་དཔའ་སྐྱིལ་མོ་ཀྲུང་གིས་བཞུགས་པ།<line/>
ཕྱག་གཉིས་པ། མདོག་དམར་པ། མཆན་དུ་ནི་གོས་དཀར་མོ་དེ་ལ་འཁྱུད་པ། པདྨ་དམར་པོ་ཁ་འབྱེད་ཅིང་གར་གྱི་ཚུལ་ཅན། ཁབ་ཀྱི་ཕྱག་རྒྱས་ཁ་འབྱེད་པར་<line/>
བསྒོམས་ལ་འདི་བརྗོད་པར་བྱ་སྟེ། ཇི་ལྟར་པདྨ་དམར་པོ་འདི། །འདོད་ཆགས་སྐྱོན་གྱིས་མ་གོས་ཤིང༌། །དེ་བཞིན་སྣ་ཚོགས་བག་ཆགས་སྐྱོན། །ཁམས་གསུམ་<line/>
རྣམ་པར་དག་པའོ། །དབུ་རྒྱན་འོད་དཔག་ཏུ་མེད་པར་བསྒོམ་པར་བྱའོ། །དེ་ནས་འདི་བརྗོད་པར་བྱ་སྟེ། ཨོཾ་སརྦ་ཏ་ཐཱ་ག་ཏ་ཀཱ་ཡ་བྐཙི་ཏ་བྫྲ་སྭ་བྷཱ་བ་ཨཱཏྨ་ཀོཉཧཾ།<line/>
དེ་ལྟར་བསྒོམས་ནས་ཕྱོགས་བརྒྱད་དུ་ལྷ་མོ་རྣམས་བསམ་མོ། །ཨོཾ་བི་ལོ་ཀི་ནི། ཨ་བ་ལོ་ཀི་ནི། ཨ་བ་ལོ་ཀ་ཡ་སྭཱཧཱ། ཤར་གྱི་འདབ་མ་ལ་རྣམ་པར་གཟིགས་<line/>
མ་ཞེས་བྱ་བའི་ལྷ་མོ་པདྨ་དམར་པོ་བསྣམས་པའོ། །ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱཧཱ། ལྷོའི་པདྨ་ལ་བཅོམ་ལྡན་འདས་མ་སྒྲོལ་མ་པ་ལ་ཤའི་འདབ་མ་ལྟ་བུའི་པདྨ་<line/>
</page>
<page index="3" id="16A">༄༅། །བསྣམས་པའོ། །ཨོཾ་བྷུ་རི་ཎི་མ་ཧཱ་ཙཀྲ་བརྟི་ནི་ཧཱུཾ། ནུབ་ཀྱི་འདབ་མ་ལ་བྷུ་རི་ཎི་ཞེས་བྱ་བའི་ལྷ་མོ་ཨུཏྤ་ལ་སྔོན་པོ་ལྟ་བུའི་པདྨ་བསྣམས་<line/>
པའོ། །ཨོཾ་བྷྲི་ཀུ་ཊཱི་ཏཱ་རེ་ཏུ་ཏ་མ་ཏཱ་ཧཱུཾ། བྱང་གི་འདབ་མ་ལ་ཁྲོ་གཉེར་ཅན་ཞེས་བྱ་བའི་ལྷ་མོ་པདྨ་སེར་པོ་བསྣམས་པའོ། །ཨོཾ་མ་ཧཱ་ཤྲི་ཡེ་མ་ཎི་པདྨེ་ཧཱུཾ། འདི་<line/>
ནི༑ པདྨའི་གོས་ཅན་ཤར་ཕྱོགས་ཀྱི་མཚམས་སུ་བཙོད་ལྟ་བུའི་པདྨ་བསྣམས་པའོ། །ཨོཾ་བཛྲ་པདྨེ་ཤྭ་ར་མ་ར་པདྨེ་ཧཱུཾ། ལྷོ་ཕྱོགས་ཀྱི་མཚམས་སུ་པདྨ་<line/>
དཀར་པོ་བསྣམས་པའོ། །ཨོཾ་བི་ཤྭ་པདྨེ་ཧཱུཾ། འདི་ནི། སྣ་ཚོགས་ཀྱི་པདྨ་སྟེ། ནུབ་ཕྱོགས་ཀྱི་མཚམས་སུ་པདྨ་ནག་པོ་བསྣམས་པའོ། །ཨོཾ་བི་ཤྭ་བཀྟྲེ་ཧཱུཾ།<line/>
འདི་ནི། སྣ་ཚོགས་ཀྱི་ཞལ་ཅན་ཏེ། བྱང་ཕྱོགས་ཀྱི་མཚམས་སུ་སྣ་ཚོགས་པདྨ་བསྣམས་པའོ། །ཨོཾ་ཧྲཱིཿ་པདྨ་ན་རྟེ་ཤྭ་ར་ཧཱུཾ། ཟེ་འབྲུའི་དབུས་སུ་འདོད་ཆགས་<line/>
ཆེན་པོའི་བཅོམ་ལྡན་འདས་སྤྱན་རས་གཟིགས་དབང་ཕྱུག་གོ། །དེ་ལྟར་གང་སྒོམ་པ་དང་ལྡན་ཞིང་ཏིང་ངེ་འཛིན་ལ་གོམས་པར་བྱེད་ན། དངོས་གྲུབ་བརྟན་<line/>
པོར་འགྱུར་རོ། །དེས་སངས་རྒྱས་ཉིད་དང༌། འདོད་པའི་ལོངས་སྤྱོད་ཐམས་ཅད་སྟེར་རོ། །སངས་རྒྱས་ཕ་རོལ་ཕྱིན་གྲུབ་ཅིང༌། །གཟུངས་དང་ས་ཡང་དེ་<line/>
</page>
<page index="4" id="16B">བཞིན་ནོ། །འཇིག་རྟེན་ཀུན་གྱི་བདེ་སྟོན་ཅིང༌། །སོ་སོ་རང་ཉིད་རྗེས་སུ་སྒྲུབ། །སངས་རྒྱས་ཉིད་ནི་བྱང་སེམས་ཉིད། །རང་རྒྱལ་ཉིད་ཀྱང་དེ་བཞིན་ནོ། །ཡིད་འོང་སངས་<line/>
རྒྱས་གོ་འཕང་ནི། །སྤྱད་མི་དགོས་པར་འགྲུབ་པར་འགྱུར། །བྱང་ཆུབ་སེམས་དཔའ་ག་པུར་བཅས། །ཙནྡན་དམར་དང་རབ་སྦྱར་ཏེ། །རྡོ་རྗེ་ཆུ་དང་ཡང་དག་ལྡན། །<line/>
སངས་རྒྱས་ཀུན་གྱི་བཅུད་ལེན་ཡིན། །སྦྱོར་བ་བཟང་པོ་འདི་ཡིས་ནི། །བཅུད་ཀྱིས་ལེན་ནི་བདེ་བ་ཡང༌། །འགྲུབ་འགྱུར་འཇིག་རྟེན་མགོན་པོ་ཡིས། །གཞོན་ཞིང་ནད་<line/>
མེད་དམ་བདེ་ཞིང༌། །ཚེ་དང་སྟོབས་དང་བརྩོན་འགྲུས་དང༌། །སྐལ་བཟང་ཡེ་ཤེས་བླ་ན་མེད། །སྐྱེ་བ་འདི་ལ་འགྲུབ་པའོ། །མ་ལུས་ལུས་པ་མེད་པ་འགྲུབ། །<line/>
དབང་དང་དགུག་དང་དབྱེ་བ་དང༌། །གསད་དང་བསྐྲད་པ་ལ་སོགས་པ། །རེངས་དང་ཕུར་བུས་གདབ་ཉིད་དང༌། །ནམ་མཁར་འགྲོ་བ་དེ་བཞིན་ནོ། །ས་བཅུའི་<line/>
དབང་ཕྱུག་ཐོབ་འགྱུར་ཞིང༌། །ཏིང་ངེ་འཛིན་ལ་གནས་པར་འགྱུར། །དེ་ཕྱིར་ཏིང་འཛིན་ལྡན་པ་ཡིས། །རྡོ་རྗེ་དམ་ཚིག་དེ་ཡིས་ནི། །རིག་པ་དང་ནི་བཅས་པའི་མཆོག།<line/>
འཇིག་རྟེན་མགོན་པོར་འགྲུབ་པར་འགྱུར། །ཨོཾ་ཧྲཱིཿ་པདྨ་ནི་རྟེ་ཤྭ་ར་ཧཱུཾ། རྩ་བའི་སྔགས་འདི་བརྒྱ་རྩ་བརྒྱད་བཟླས་ན། ཉིན་མོ་དང་ནུབ་མོ་བྱས་པའི་སྡིག་པ་ཉམས་<line/>
</page>
<page index="5" id="17A">༄༅། །པར་འགྱུར་རོ། །ཡང་ན་ལྔ་བརྒྱ་བཟླས་བརྗོད་བྱས་ན། ནད་ཐམས་ཅད་ལས་གྲོལ་བར་འགྱུར་རོ། །ཡང་ན་སྟོང་བཟླས་བརྗོད་བྱས་ན།<line/>
དུས་མ་ཡིན་པར་འཆི་བ་མེད་པར་འགྱུར་རོ། །ཡང་ན་སྟོང་ཕྲག་གཉིས་བཟླས་བརྗོད་བྱས་ན། ཐམས་ཅད་ཀྱི་མཆོད་པའི་འོས་སུ་འགྱུར་རོ། །གཞན་ཡང་<line/>
སྟོང་ཕྲག་གསུམ་བཟླས་བརྗོད་བྱས་ན། སྐལ་བ་བཟང་བ་དང༌། གཡང་རབ་ཏུ་འཕེལ་བར་འགྱུར་རོ། །གཞན་ཡང་སྟོང་ཕྲག་བཞི་བཟླས་བརྗོད་བྱས་ན། དབུལ་<line/>
བ་མེད་པར་འགྱུར་རོ། །ཡང་ན་སྟོང་ཕྲག་ལྔ་བཟླས་བརྗོད་བྱས་ན། དགྲ་ཐམས་ཅད་ཀྱི་སྙིང་འཁྲུག་པར་བྱེད་དོ། །སྟོང་ཕྲག་དྲུག་བཟླས་བརྗོད་བྱས་ན།<line/>
དགྲ་ཐམས་ཅད་མེད་པར་འགྱུར་རོ། །སྟོང་ཕྲག་བདུན་བཟླས་བརྗོད་བྱས་ན། བདུད་བཞི་ལས་མཆོག་ཏུ་རྒྱལ་བར་འགྱུར་རོ། །སྟོང་ཕྲག་བརྒྱད་བཟླས་བརྗོད་<line/>
བྱས་ན། རིག་འཛིན་མ་གྲུབ་པར་འགྱུར་རོ། །སྟོང་ཕྲག་དགུ་བཟླས་བརྗོད་བྱས་ན། གནོད་སྦྱིན་མོ་གྲུབ་པར་འགྱུར་རོ། །ཁྲི་ཚོ་གཅིག་བཟླས་བརྗོད་བྱས་ན། ལྷ་<line/>
དང༌། ཀླུ་དང༌། མིའི་བུ་མོ་རྣམས་འགྲུབ་པར་འགྱུར་རོ། །སྟོང་ཕྲག་ཉི་ཤུ་བཟླས་བརྗོད་བྱས་ན། བར་སྣང་ལ་འགྲོ་བའི་རྣལ་འབྱོར་མ་རྣམས་འགྲུབ་པར་འགྱུར་རོ། །<line/>
</page>
<page index="6" id="17B">སྟོང་ཕྲག་སུམ་ཅུ་བཟླས་བརྗོད་བྱས་ན། བསམ་པ་ཐམས་ཅད་རྫོགས་པར་འགྱུར་རོ། །སྟོང་ཕྲག་བཞི་བཅུ་བཟླས་བརྗོད་བྱས་ན། མཁའ་ལ་སྤྱོད་པའི་རིག་པ་འཛིན་པར་<line/>
འགྱུར་རོ། །སྟོང་ཕྲག་ལྔ་བཅུ་བཟླས་བརྗོད་བྱས་ན། རལ་གྲིའི་རིག་པ་འཛིན་པར་འགྱུར་རོ། །སྟོང་ཕྲག་དྲུག་ཅུ་བཟླས་བརྗོད་བྱས་ན། གྲུབ་པའི་རིག་འཛིན་དུ་<line/>
འགྱུར་རོ། །སྟོང་ཕྲག་བདུན་ཅུ་བཟླས་བརྗོད་བྱས་ན། ས་གསུམ་གྱི་བདག་པོར་འགྱུར་རོ། །སྟོང་ཕྲག་བརྒྱད་ཅུ་བཟླས་བརྗོད་བྱས་ན། འཁོར་ལོས་བསྒྱུར་བའི་རྒྱལ་<line/>
པོར་འགྱུར་རོ། །འབུམ་ཕྲག་གཅིག་བཟླས་བརྗོད་བྱས་ན། བྱང་ཆུབ་སེམས་དཔའ་ཉིད་དུ་འགྱུར་རོ། །འབུམ་ཕྲག་བཅུ་བཟླས་བརྗོད་བྱས་ན། རང་དགའི་<line/>
གཟུགས་སུ་འགྱུར་རོ། །བཞི་ཆ་དང་བཅས་པའི་འབུམ་ཕྲག་བཟླས་བརྗོད་བྱས་ན། སངས་རྒྱས་ཉིད་དུ་འགྱུར་རོ། །བྱེ་བ་ཕྲག་གཅིག་བཟླས་བརྗོད་བྱས་ན།<line/>
ཐམས་ཅད་དུ་རྗེས་སུ་འཛིན་པར་བྱེད་པའི་ནུས་པ་ཅན་སྤྱན་རས་གཟིགས་དབང་ཕྱུག་ལྟ་བུ་འགྲུབ་པར་འགྱུར་ཞིང་ལུས་དང་ངག་དང་ཡིད་ཀྱང་བྱིན་གྱིས་རློབ་བོ། །<line/>
འདི་ནི། བཅོམ་ལྡན་འདས་གསུང་རྡོ་རྗེས་གསུངས་པའོ། །ཨོཾ་པཎྜ་རི་བ་སི་ནི་བ་རི་དེ་ཧཱུཾ། འདི་ནི། གོས་དཀར་མོའི་སྔགས་ཏེ། ལན་གཅིག་བརྗོད་པས་སྡིག་པའི་<line/>
</page>
<page index="7" id="18A">༄༅། །རིགས་ཀྱི་ཚོགས་སྲེག་པར་བྱེད། ནུབ་བདུན་གྱི་ནང་རོལ་ཏུ་རྒྱལ་པོ་བློན་པོ་དང་བཅས་པ་མདུན་ན་འདོན་དང༌། སྐྱེ་འགྲོའི་ཚོགས་དང༌།<line/>
བཙུན་མོའི་ཚོགས་དང་བཅས་པ་དབང་དུ་འགྱུར་རོ། །བཟླས་པ་ཙམ་གྱིས་ཕུན་སུམ་ཚོགས་པ་ཐམས་ཅད་ཀྱི་སྐལ་པ་དང་ལྡན་པར་འགྱུར་རོ། །དེ་ལྟ་བུའི་<line/>
རིམ་པས་འབུམ་ཕྲག་གཅིག་བཟླས་ན། གང་ཡང་སངས་རྒྱས་དང་བྱང་ཆུབ་སེམས་དཔའ་དང་ནུས་པ་མཉམ་ཞིང༌། །དངོས་སུ་འཕགས་པ་སྤྱན་རས་གཟིགས་<line/>
དབང་ཕྱུག་འགྲུབ་པར་འགྱུར་རོ། །ཨོཾ་བི་ལོ་ཀི་ནི་ཨ་བ་ལོ་ཀཱ་ཡ་སྭཱ་ཧཱ། འདིའི་སྦྱོར་བ་ནི། སྟོང་ཕྲག་བཅུ་བཟླས་བརྗོད་བྱས་ན། མེ་ལོང་དང༌། མཐེབ་ཆེན་<line/>
དང༌། ནམ་མཁའ་ལ་སོགས་པ་ལ་གསལ་པོ་པྲ་དབབ་པ་འགྲུབ་པར་འགྱུར་རོ། །གང་སྔོན་བྱུང་བ་དང༌། ད་ལྟར་དང༌། ཕྱིས་འོང་བ་དེ་སྟོན་པར་བྱེད་དོ། །<line/>
ཡང་ན་སོ་ཤིང་ལ་ལན་ཉི་ཤུ་རྩ་གཅིག་མངོན་པར་བསྔགས་པར་བྱས་ལ། ནུབ་མོ་ཉལ་བའི་དུས་སུ་སོ་ཤིང་འཆོས་ནས་མི་སྨྲ་བར་ཉལ་ན། དགོས་པ་གང་<line/>
ཡིན་པ་རྨི་ལམ་དུ་སྟོན་པར་བྱེད་དོ། །དེ་ཡང་འཁྲུལ་པ་མེད་པར་སྟོན་ནོ། །ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། བཅོམ་ལྡན་འདས་སྒྲོལ་མ་འདི་འབུམ་ཕྲག་གཅིག་བཟླས་<line/>
</page>
<page index="8" id="18B">རྣ། འཇིག་རྟེན་གསུམ་གྲུབ་པར་འགྱུར་རོ། །ལྷའི་བུ་མོ་དང༌། ཀླུའི་བུ་མོ་དང༌། མིའམ་ཅིའི་བུ་མོ་དང༌། གནོད་སྦྱིན་གྱི་བུ་མོ་དང༌། མིའི་བུ་མོ་སྟེ། འདི་རྣམས་ཀྱི་ནང་<line/>
ནས་གང་འདོད་པ་དེའི་ཆོས་འབྱུང་དུ་གུར་གུམ་དང༌། རྒྱ་སྐྱེགས་དང༌། རང་བྱུང་གི་མེ་ཏོག་དང༌། བྱང་ཆུབ་ཀྱི་སེམས་དང་ཡང་དག་པར་ལྡན་པས་རྩིབས་དྲུག་པ་ཤིན་ཏུ་<line/>
རྣོ་བའི་འཁོར་ལོ་དམར་པོ་འཁོར་བཞིན་པ་རྣམ་པར་བྲིས་པ་བསམ་ལ། ཆོས་འབྱུང་དེ་སྒྲུབ་པ་པོས་རི་སུལ་ཆུ་ངོགས་གསང་བའི་གནས་སུ་བསམ་པར་བྱའོ། །དེ་<line/>
ཡང་མྱོས་ཤིང་སྒྲུབ་པ་པོའི་སྟེང་དུ་ལྟུང་བའི་རྣམ་པ་བསྒོམ་པར་བྱའོ། །དེ་བཀུག་ལ་རང་ལ་ཆུ་ཤིང་ནོར་དང་བཅས་པ་དབང་དུ་འགྱུར་བར་བལྟའོ་ཞེས་བྱའོ། །ཡང་<line/>
ན་ལྷ་དང༌། ཀླུ་དང༌། ལྷ་མ་ཡིན་དང༌། མིའམ་ཅི་དང༌། རིག་པ་འཛིན་པ་དང༌། གནོད་སྦྱིན་དང༌། འཁོར་ལོས་བསྒྱུར་བ་དང༌། བློན་པོ་དང༌། སྐྱེས་བུའམ་གང་འདོད་པ་<line/>
དེ་དམར་པོར་རྣམ་པར་བསམས་ལ། དེའི་སྙིང་གར་རྡོ་རྗེ་ལྕགས་ཀྱུ་འོད་འབར་བའི་ཕྲེང་བ་འཁྲུགས་པའི་ལྕགས་ཀྱུས་འབིགས་བཞིན་པ་དང༌། ཞགས་པས་རྐེད་<line/>
པ་ནས་བཅིངས་ལ་འགུགས་བཞིན་པ་འདོད་པས་མྱོས་པར་གྱུར་པར་རབ་ཏུ་གསལ་པོར་བསམ་པར་བྱའོ། །བདག་ཉིད་ནོར་དང་བཅས་པ་འགུགས་ཤིང་དབང་དུ་<line/>
</page>
<page index="9" id="19A">༄༅། །འགྱུར་རོ་ཞེས་བྱའོ། །ཨོཾ་བྷུ་རི་ཎི་མ་ཧཱ་ཙ་ཀྲ་བི་རྟ་ནི་ཧཱུཾ། འདིའི་སྦྱོར་བ་ནི། དྲི་ཆེན་དང༌། རྡོ་རྗེ་ཆུ་ལ་སོགས་པས་དཀྱིལ་འཁོར་བྱས་ལ་ཇི་ལྟར་<line/>
རྙེད་པའི་མེ་ཏོག་གིས་མཉམ་པར་མཆོད་ལ། དེ་ན་གནས་པའི་སྒྲུབ་པ་པོས་གླིང་ངམ་གླིང་གཞན་དང༌། གྲོང་ཁྱེར་དང༌། གྲོང་དང༌། ཡུལ་འཁོར་གྱི་རྒྱལ་པོར་<line/>
བསམ་ཞིང་བཟླས་པ་བྱའོ། །དེས་བདག་པོ་ཉིད་དུ་འགྱུར་ཞིང་ལོངས་སྤྱོད་ལ་ལོངས་སྤྱད་ནས་བདེ་བ་ཅན་གྱི་འཇིག་རྟེན་གྱི་ཁམས་སུ་སྐྱེ་བ་ཐོབ་པར་འགྱུར་རོ། །<line/>
ཨོཾ་བྷྲྀ་ཀུ་ཊཱི་ཏཱ་རེ་ཏུ་ཏ་མ་ཏ་ཧཱུཾ། ལྷ་མོ་ཁྲོ་གཉེར་ཅན་ཞེས་བྱ་བ་འདི་ནི། དགྲའི་རྐང་རྗེས་ཀྱི་རྡུལ་བླངས་ལ་དུག་དང༌། ཚྭ་དང༌། སྐེ་ཚེ་དང༌། ཁྲག་དང༌། ཆུ་བོའི་འགྲམ་<line/>
གཉིས་ཀྱི་ས་དང༌། དྲི་ཆེན་རྡོ་རྗེ་ཆུས་བསྣོས་ལ་གཟུགས་བརྙན་བྱས་ལ་མིའི་རུས་པའི་རང་བཞིན་གྱི་ཕུར་བུས་ཚིགས་དང་གནད་ཀུན་ལ་བཏབ་ལ། ཐོད་པ་ཁ་<line/>
སྦྱར་གྱི་ནང་དུ་བཞག་སྟེ་དུར་ཁྲོད་ཀྱི་མེ་ལ་གདུང་བར་བྱའོ། །ཞག་བདུན་དུ་སྦྱོར་བ་བྱས་པས་འཆི་བར་འགྱུར་རོ། །གལ་ཏེ་སེམས་ལ་སྡིག་པ་མེད་པར་གྱུར་<line/>
ན་ཞག་ཉི་ཤུ་རྩ་གཅིག་གིས་ནི། སངས་རྒྱས་ཀྱང་འཆི་བར་འགྱུར་རོ། །ཨོཾ་མ་ཧཱ་ཤྲི་ཡེ་མ་ཎི་པདྨེ་ཧཱུཾ། ལྷ་མོ་འདི་ལ་དྲི་དང༌། མེ་ཏོག་དང༌། མར་མེ་དང༌། བསོད་<line/>
</page>
<page index="10" id="19B">སྙོམས་ཀྱི་ཟས་ཀྱིས་སོ་སོར་མཆོད་ལ་བཟླས་པ་བྱས་ན། ཐམས་ཅད་དུ་སྲུང་བར་འགྱུར་རོ། །ཡུལ་ཆོས་ཀྱི་རྩོད་པ་ལས་རྒྱལ་བར་འགྱུར་རོ། །སྤྱན་རས་གཟིགས་<line/>
དབང་ཕྱུག་དང་མཉམ་པར་འགྱུར་རོ། །ནོར་ཆེན་པོའི་བདག་པོར་འགྱུར་རོ། །ཡང་ན་པདྨ་སྟོང་ཕྲག་བཅུ་སྦྱིན་སྲེག་བྱས་ན་རྒྱལ་པོར་འགྱུར་རོ། །ཨོཾ་བཛྲ་པདྨེ་ཤྭ་<line/>
རི་མ་ར་པདྨེ་ཧཱུཾ། རྡོ་རྗེ་པདྨའི་དབང་ཕྱུག་མ་འདི་ཡིད་ཀྱིས་བཟླས་ན། དབང་དང་དགུག་པ་ལ་སོགས་པ་བྱེད་དོ། །ལན་བདུན་མངོན་པར་བསྔགས་ཏེ་གཙུགས་ཕུད་<line/>
མདུད་ན། རང་སྲུང་ཞིང་རིམས་དང༌། ལྐོག་ནང་དང༌། ནད་ཐམས་ཅད་དང༌། མཚོན་དང༌། མེ་དང༌། རྐུན་པོ་དང༌། སེང་གེ་དང༌། གླང་པོ་ཆེ་དང༌། སྦྲུལ་དང༌། འཆིང་<line/>
བ་དང༌། རྒྱ་མཚོ་དང༌། ཤ་ཟའི་ནད་སྟོང་ཕྲག་གཅིག་བཟླས་པས་ཞི་བར་འགྱུར་རོ། །ལན་གཅིག་གི་ལས་ཀྱིས་རྗེད་བྱེད་ཀྱི་གདོན་དང༌། ཟད་བྱེད་དང༌། སྐྱུག་པ་<line/>
དང༌། བྲི་བར་དཀའ་བ་དང༌། སྒོམ་པར་དཀའ་བའི་གདུག་པ་ཅན་གྱི་སེམས་ཅན་ཐམས་ཅད་ཉམས་པར་བྱེད་དོ། །འབུམ་ཕྲག་གཅིག་བཟླས་ན། ལུས་འཕེལ་<line/>
ཞིང་སྐལ་བ་བཟང་བ་དང༌། ལུས་གཞོན་ཞིང་ནད་མེད་པར་བྱེད་ཅིང་དུས་མ་ཡིན་པའི་འཆི་བ་ཉམས་པར་བྱེད་དོ། །ཡང་ན་ཀླུ་ཐབ་ཁུང་དུ་བྲིས་ལ་དེར་དུག་དང༌།<line/>
</page>
<page index="11" id="20A">༄༅། །སྐེ་ཚེ་དང༌། ཚ་བའི་སྦྱིན་སྲེག་བྱ་ཞིང༌། ཀླུའི་མིང་དང་སྤེལ་བས་འབུམ་ཕྲག་གཅིག་སྦྱིན་སྲེག་བྱས་ན། ཆར་ཆེན་པོ་ཕབ་ནས་མུ་གེ་མེད་པར་<line/>
འགྱུར་རོ། །ཨོཾ་བི་ཤྭ་པདྨེ་ཧྲཱིཿ། སྣ་ཚོགས་པདྨ་འདི་ནི། རྨོངས་པ་དང༌། རེངས་པ་དང༌། མནན་པ་དང༌། ཕུར་བུས་གདབ་པ་དང༌། གཞན་གྱི་ནོར་འཕྲོག་པ་དང༌།<line/>
ཕུར་བུ་དང༌། མིག་འཕྲུལ་དང༌། ངོ་མཚར་དང༌། མི་མཐོང་བར་བྱེད་པ་དང༌། ཕུག་ཏུ་འཇུག་པ་དང༌། ནམ་མཁའ་ལ་འགྲོ་བ་དང༌། ལྕགས་སྒྲོག་གཅོད་པ་དང༌།<line/>
རིལ་བོར་དགུག་པ་གང་དང་གང་ཡིན་པ་རྒྱུད་ལས་བསྟན་པ་དང༌། རྒྱུད་གཞན་དང་ཡང་དག་པར་ལྡན་པའི་ལས་ཐམས་ཅད་བྱེད་དོ། །ལུས་དང་ངག་དང་ཡིད་<line/>
གསུམ་གྱི་དངོས་གྲུབ་སྟེར་རོ། །བཅོམ་ལྡན་འདས་འཕགས་པ་སྤྱན་རས་གཟིགས་དབང་ཕྱུག་འགྲུབ་ཅིང་གང་འདོད་པའི་ལས་ཐམས་ཅད་ནི། འགྲུབ་པར་<line/>
འགྱུར་རོ་ཞེས་བྱའོ། །ཨོཾ་བི་ཤྭ་པདྨེ་ཧཱུཾ། སྣ་ཚོགས་རྡོ་རྗེ་ཞེས་བརྗོད་པའི་ལྷ་མོ་འདིས་ནི། ངག་གི་དངོས་གྲུབ་སྟེར་རོ། །ཚིག་བཤད་མཁན་དུ་བྱེད་ཅིང་གཞན་གྱི་<line/>
ངག་རེངས་པར་བྱེད་དོ། །རང་ཉིད་སྲུང་བ་དང༌། གཞན་ཡང་སྲུང་བར་འགྱུར་རོ། །རང་སྐལ་བ་བཟང་ཞིང་གཞན་པ་ཡང་སྐལ་བ་བཟང་པོའི་རང་དོན་དང་གཞན་<line/>
</page>
<page index="12" id="20B">དོན་བྱེད་དོ། །ཇི་ལྟར་འདི་ནི། འཕགས་པ་སྤྱན་རས་གཟིགས་དབང་ཕྱུག་སེམས་ཅན་གྱི་དོན་ལ་སྤྲོ་ཞིང་བརྩོན་པ་དེ་བཞིན་དུ། འདིར་བཅོམ་ལྡན་འདས་མས་དམྱལ་བ་<line/>
དང༌། ཡི་དྭགས་དང༌། བྱོལ་སོང་གི་སྐྱེ་གནས་སུ་གཏོགས་པའི་སེམས་ཅན་རྣམས་སྒྲོལ་བར་བྱེད་དོ། །བདེ་བར་གཤེགས་པའི་བསྟན་པ་ལ་དད་པ་རྣམས་ལ་མ་ཉིད་<line/>
ཀྱིས་སྲུང་ངོ་ཞེས་ཐུགས་ཀྱི་རྡོ་རྗེ་དེ་བཞིན་གཤེགས་པས་གསུངས་སོ། །དེ་ལྟར་རྟོག་པའི་རྒྱལ་པོ་བསྡུས་པ་རབ་ཏུ་བསྟན་ཏོ། །སེམས་བརྟན་རྟོག་པ་མེད་པ་ཡི། །བློ་<line/>
དང་ལྡན་པས་འགྲུབ་པར་འགྱུར། །གང་ཞིག་སྤྱོད་ལམ་བསྟན་པ་ཡི། །སངས་རྒྱས་ཀུན་རྒྱུ་ཇི་ལྟ་བར། །དེ་ལྟར་འདིར་ནི་རབ་སྦྱར་ནས། །དེ་ནས་རྟག་པའི་གོ་འཕང་<line/>
འགྲུབ། །ཇི་ལྟར་འདོད་པར་གནས་བྱེད་ཅིང༌། །ཀུན་ལ་ལོངས་སྤྱོད་ཀུན་བྱེད་ལྟར། །ཇི་ལྟར་འདོད་པའི་སྙིང་རྗེ་སྤྱོད། །ཇི་ལྟར་འདོད་པའི་སྤྱོད་པ་ཡིས། །འདུག་པ་འམ་<line/>
ནི་ལངས་ཀྱང་རུང༌། །འཆག་པ་འམ་ནི་གང་དང་དེ། །རྒོད་པ་འམ་ནི་བརྗོད་པ་འམ། །གང་དེ་ཇི་ལྟར་དོན་བཞིན་ནོ། །དཀྱིལ་འཁོར་དུ་ནི་མ་ཞུགས་པའམ། །སྒྲིབ་པ་ཀུན་<line/>
དང་ལྡན་པ་ཡང༌། །རང་མོས་ལྷ་ཡི་རྣལ་འབྱོར་བདག །བསོད་ནམས་ཆུང་བའང་འགྲུབ་པར་འགྱུར། །འདི་ཡིས་སངས་རྒྱས་ཐམས་ཅད་ཉིད། །ཐམས་ཅད་མཁས་<line/>
</page>
<page index="13" id="21A">༄༅། །པ་ཉིད་དང་ནི། །ཐམས་ཅད་རྡོ་རྗེ་འཆང་ཉིད་ཀྱང༌། །སྐྱེ་བ་འདི་ལ་འགྲུབ་པར་འགྱུར། །ཡང་གསུངས་པ། རྣལ་འབྱོར་དག་ནི་གཟུགས་བརྙན་<line/>
གྱི། །བཅོས་མའི་སྐུ་ལས་འགྱུར་བ་མིན། །བྱང་ཆུབ་སེམས་ཆེན་ལ་བརྩོན་ན། །རྣལ་འབྱོར་དག་ནི་དེ་ལྟ་ཡིན། །ཁྲག་ཆེན་པོ་དང་ག་པུར་བཅས། །ཙནྡན་དམར་<line/>
དང་བསྲེས་པ་ནི། ཚོགས་ཀྱི་ནང་དུ་ཞུགས་པ་ན། །ཀུན་ལས་མཆོག་གྱུར་བཅུད་ལེན་ནོ། །སྦྱོར་བ་བཟང་པོ་འདི་ཡིས་ནི། །བཅུད་ཀྱིས་ལེན་ནི་སླ་བ་རུ། །རྡོ་རྗེ་སེམས་<line/>
དཔའི་ཚེ་བཟང་དང༌། ནད་མེད་བདེ་བ་བཟང་པོ་འཐོབ། །གྲུབ་པའི་མཚན་ཉིད་ཇི་ལྟར་གསུངས། །སངས་རྒྱས་ཕ་རོལ་ཕྱིན་པ་དང༌། གཟུངས་དང་ས་དང་དེ་བཞིན་<line/>
འགྲུབ། །བདེ་སྟོན་ཐམས་ཅད་ཐོབ་འགྱུར་ཞིང༌། །རང་ཉིད་སོ་སོ་རྗེས་སུ་འགྲུབ། །སངས་རྒྱས་ཐམས་ཅད་མཉམ་སྦྱོར་བས། །སངས་རྒྱས་ཐམས་ཅད་ཉིད་དུ་<line/>
འགྱུར། །སངས་རྒྱས་ཀུན་གྱི་དངོས་ཉིད་ཀྱང༌། །སངས་རྒྱས་ཀུན་ནི་རབ་གྲུབ་འགྱུར། །གཞན་ཡང་རྣལ་འབྱོར་གྱི་སྤྱོད་པ་བྱེད་པར་འདོད་ཅིང་སེམས་ཡོངས་སུ་<line/>
དག་པ་མེད་ན། དེའི་ཚེ་ཐང་སྐུའི་སྒྲུབ་པ་བཤད་དེ། བསྙེན་གནས་དང་ལྡན་ཞིང་སྨྱུང་བར་གནས་པའི་ལྷ་བཟོས་ཚོན་སྣ་མ་འདྲེས་པར་རས་གསར་བ་དེ་ཡང་རང་<line/>
</page>
<page index="14" id="21B">རང་གི་ཀུན་ཏུ་ཁྲུ་རེའི་ཚད་ཀྱིས་བཅོམ་ལྡན་འདས་འཕགས་པ་སྤྱན་རས་གཟིགས་དབང་ཕྱུག་བྲི་བར་བྱ་སྟེ། སྣ་ཚོགས་ཀྱི་པདྨ་འདབ་མ་བརྒྱད་པ། ཟེ་འབྲུའི་དཀྱིལ་དུ་<line/>
ཟླ་བའི་དཀྱིལ་འཁོར་གྱི་དབུས་སུ་བཅོམ་ལྡན་འདས་མདོག་དམར་བ། མི་བསྐྱོད་པའི་དབུ་རྒྱན་ཅན། ཞལ་གསུམ་པ། ཞལ་གྱི་གཙོ་བོ་ནི། དམར་བ་སྟེ། འདོད་<line/>
ཆགས་ཆེན་པོ་ཉིད་ཀྱི་ཕྱིར་རོ། །གཡས་པ་ནག་པ་སྟེ། ཞེ་སྡང་ཆེན་པོ་ཉིད་ཀྱི་ཕྱིར་རོ། །གཡོན་པ་དཀར་བ་སྟེ། གཏི་མུག་ཉིད་ཀྱི་ཕྱིར་རོ། །ཕྱག་དྲུག་པ་བྱའོ། །གཡོན་<line/>
པའི་ཕྱག་གཅིག་གིས་གོས་དཀར་མོའི་མགྲིན་པ་ནས་འཁྱུད་པ་དང༌། པདྨ་དམར་པོ་བསྣམས་པ་དང༌། གཡོན་པ་གཉིས་ཀྱིས་མེ་ཏོག་གི་གཞུ་བསྣམས་པའོ། །<line/>
གཡས་པ་གསུམ་དུ་ཁབ་ཀྱི་ཕྱག་རྒྱས་པདྨ་ཁ་འབྱེད་པ་དང༌། མེ་ཏོག་གི་མདའ་དང༌། ལྕགས་ཀྱུ་བསྣམས་པའོ། །སེམས་དཔའི་སྐྱིལ་མོ་ཀྲུང་གིས་གནས་པར་བྱའོ།།<line/>
ཤར་གྱི་འདབ་མ་ལ་རྣམ་པར་གཟིགས་མ་མདོག་དཀར་མོ། །པདྨ་དམར་པོ་དང༌། རྡོ་རྗེ་ཕྱག་ན་བསྣམས་པའོ། །ལྷོ་ཕྱོགས་ཀྱི་འདབ་མ་ལ་ལྷ་མོ་སྒྲོལ་མ་ལྗང་གུ་རྒྱ་<line/>
སྐེགས་ཀྱི་ཤིང་གི་ལོ་མ་དང༌། རིན་པོ་ཆེ་ཕྱག་ན་བསྣམས་པའོ། །ནུབ་ཕྱོགས་ཀྱི་འདབ་མ་ལ་བྷུ་རི་ཎི་སེར་མོ་ཨུཏྤལ་སྔོན་པོ་དང༌། འཁོར་ལོ་བསྣམས་པའོ། །བྱང་ཕྱོགས་<line/>
</page>
<page index="15" id="22A">༄༅། །ཀྱི་འདབ་མ་ལ་ཁྲོ་གཉེར་ཅན་པདྨ་དཀར་སེར་ལྟ་བུ་པདྨ་སེར་པོ་དང༌། རལ་གྲི་ཕྱག་ན་བསྣམས་པའོ། །ཤར་གྱི་མཚམས་སུ་པདྨའི་གོས་<line/>
ཅན་མ་གསེར་ལྟ་བུའི་མདོག་བཙོད་ལྟ་བུའི་པདྨ་བསྣམས་པའོ། །ལྷོ་ཕྱོགས་ཀྱི་མཚམས་སུ་རྡོ་རྗེ་པདྨའི་དབང་ཕྱུག་མ་ནམ་མཁའི་མདོག་ཅན་པདྨ་དཀར་པོ་དང་<line/>
ཤལ་གྱི་ཕྲེང་བ་བསྣམས་པའོ། །ནུབ་ཕྱོགས་ཀྱི་མཚམས་སུ་སྣ་ཚོགས་ཀྱི་པདྨ་སྟོན་ཀའི་ཟླ་བ་ལྟ་བུ་དཀར་སེར་གྱི་མདོག་པདྨ་ནག་པོ་དང༌། པོ་ཏི་ཕྱག་ན་བསྣམས་<line/>
པའོ། །བྱང་ཕྱོགས་ཀྱི་མཚམས་སུ་སྣ་ཚོགས་རྡོ་རྗེ་མ་སྣ་ཚོགས་ཀྱི་མདོག་ཅན་དུ་བྱས་ལ་སྣ་ཚོགས་ཀྱི་རྡོ་རྗེ་དང༌། སྣ་ཚོགས་ཀྱི་པདྨ་བསྣམས་པའོ། །དེ་ལྟར་པདྨ་ལ་<line/>
བཀོད་ཅིང་བྲིས་ལ་སྒེག་མོ་ལ་སོགས་པ་རྣམས་མཚམས་སུའོ། །ཛཿ་ཧཱུཾ་བཾ་ཧོཿ་འི་ཡི་གེ་ལས་ཡང་དག་པར་བྱུང་བའི་ལྕགས་ཀྱུ་དང༌། ཞགས་པ་དང༌། ལྕགས་སྒྲོག་<line/>
དང༌། དྲིལ་བུ་རྣམས་ནི། ཤར་ལ་སོགས་པའི་ཕྱོགས་རྣམས་སུའོ། །ཡང་ཐང་སྐུ་གཞན་བརྗོད་པར་བྱ་སྟེ། སྟོན་ཀའི་ཟླ་བ་ལྟ་བུའི་དཀར་སེར་གྱི་བཅོམ་ལྡན་<line/>
འདས་གཡས་ན་སྐུད་པ་དང༌། དབྱུག་པ་དང༌། རྩེ་གསུམ་དང༌། མཆོག་སྤྱིན་པའི་ཕྱག་རྒྱ་ཅན། གཡོན་ན་པདྨ་དང༌། རིལ་བ་སྤྱི་བླུགས་དང༌། ཞགས་པ་དང༌། ཐམས་<line/>
</page>
<page index="16" id="22B">ཅད་མཁྱེན་པའི་དམ་ཚིག་གི་པོ་ཏི་བསྣམས་པའི་ཕྱག་ཅན། སྟག་གི་པགས་པའི་ཤམ་ཐབས་འཆང་བ། སྦྲུལ་མཆོད་ཕྱིར་ཐོགས་པ། རལ་བའི་ཅོད་པན་ལ་འོད་དཔག་<line/>
མེད་བཞེངས་པའམ། །སྐྱིལ་ཀྲུང་ཕྱེད་པས་གནས་པ་དབུ་རྒྱན་དུ་བྱས་པའོ། །དེའི་གཡས་ཕྱོགས་ཀྱི་ཆ་རུ་སྒྲུབ་པ་པོ་མཆོད་ཡོན་གྱི་སྣོད་དང༌། བདུག་སྤོས་ཀྱི་སྣོད་ལག་<line/>
པས་གཟུང་བར་བྱའོ། །གཞན་ཡང་བཅོམ་ལྡན་འདས་ཕྱག་གཉིས་པ། རི་གྲུ་འཛིན་ལ་གནས་ཤིང་སེངྒེའི་ཁྲི་ལ་བཞུགས་པ། གཡོན་པ་ས་ལ་གནས་ཤིང་ཞབས་<line/>
གཡས་པ་པདྨའི་སྟེང་གི་གདན་སྟེང་དུ་བཞུགས་པའོ། །ཕྱག་རེ་རེ་ན་ཕྲེང་བ་བསྣམས་པར་སེམས་པ་པོས་ཕྲེང་བའི་འོག་ཏུ་འདྲེན་པའི་ཚུལ་འདིས་བསམ་པར་བྱ་བ་ནི།<line/>
སེམས་པ་ལྟ་བུར་གནས་པ་ཞེས་བྱའོ། །ཆོ་ག་གཞན་ཡང་བཅོམ་ལྡན་འདས་དཀར་ཞིང་དམར་བ་ཕྱག་བཅུ་པ། རི་དྭགས་སེངྒེའི་གདན་ལ་པདྨའི་སྟེང་དུ་སྐྱིལ་ཀྲུང་ཕྱེད་<line/>
པས་བཞུགས་པ། གཡས་ན་ཕྲེང་བ་བསྣམས་པའོ། །སེངྒེ་དང༌། གླང་པོ་ཆེ་དང༌། མེ་དང༌། སྦྲུལ་གྱི་འཇིགས་པ་རྣམས་ལས་གྲོལ་བའི་ཆ་བྱད་ཅན་ནོ། །གཡོན་ན་པདྨ་<line/>
དམར་པོ་སྡོང་བུ་གཉིས་པ་སྟེང་དུ་པོ་ཏི་ཅན་ཏེ། རྐུན་མ་དང༌། ལྕགས་སྒྲོག་གིས་བཅིངས་པ་དང༌། མཚོ་དང༌། ཐོག་ཆེན་པོ་དང༌། ཤ་ཟས་ཟ་བ་རྣམས་སྒྲོལ་བའི་ཆ་བྱད་<line/>
</page>
<page index="17" id="23A">༄༅། །ཅན་ནོ། །གནས་དེ་བརྒྱད་དུ་སྒྲུབ་པོ་རྒྱན་ཐམས་ཅད་ཀྱིས་བརྒྱན་པ། ཡན་ལག་ཐམས་ཅད་ཡོངས་སུ་རྫོགས་པ་སྔོན་བཞིན་དུ་ལངས་པའམ།<line/>
འདུག་པ་བསམ་པར་བྱའོ། །གཞན་ཡང་ཆོ་ག་ནི། ཟླ་བའི་དཀྱིལ་འཁོར་གྱི་དབུས་སུ་བཅོམ་ལྡན་འདས་སྣ་ཚོགས་ཀྱི་གཟུགས་འཆང་བ། དབུ་བཅུ་གསུམ་པ།<line/>
སྤྱི་བོའི་མགོ་བོ་ནི། ལྗང་གུའི་རྟ་ཞལ་ལོ། །ཡང་ན་ཞི་བ་སངས་རྒྱས་ཤཱཀྱ་ཐུབ་པའི་ཞལ་ལོ། །ཕྱག་བརྒྱ་བའི་བཅོམ་ལྡན་འདས་འདི་ནི། སྣ་ཚོགས་ཀྱི་མཚོན་ཆ་<line/>
བསྣམས་པའོ། །ཡང་ན་ཞལ་བརྒྱ་པ་ཕྱག་སྟོང་པ་ཡང་བྱའོ། །ཁ་ཅིག་ཏུ་རྡོ་རྗེ་སྐྱིལ་མོ་ཀྲུང་གིས་གནས་པའམ་བཞེངས་པ་ཡང་བྱའོ། །ཙམ་པ་ཀ་ལྟ་བུའི་དཀར་<line/>
སེར་གྱི་བཅོམ་ལྡན་འདས་སོ། །ཐང་སྐུ་དེ་ཀུན་གྱི་གཡས་ཕྱོགས་ཀྱི་བར་དུ་སྒྲུབ་པ་པོ་མེ་ཏོག་དང༌། མཆོད་ཡོན་གྱི་སྣོད་དང༌། བདུག་སྤོས་ཀྱི་སྣོད་ལག་པ་ན་<line/>
གཟུང་བར་བྱའོ། །དེ་རྣམས་ཀྱི་དབུ་ལ་དབུ་རྒྱན་འོད་དཔག་མེད་པའམ། ཆོས་ཀྱི་རྒྱལ་པོའི་མཆོད་རྟེན་བྲི་བར་བྱའོ། །འདི་ནི། ཐང་སྐུའི་ཆོ་གའོ། །ཐང་སྐུའི་མདུན་<line/>
དུ་རྩ་བའི་སྔགས་ཇི་ལྟ་བ་འདོད་པ་དེ་བཟླ་ཞིང་བསམ་གཏན་ཡང་བྱས་ནས་མཆོད་པ་རྣམ་པ་ལྔས་མཆོད་ལ། མཆོད་ཡོན་སྣོད་དང༌། ཡོངས་སུ་གང་བའི་བདུད་རྩི་ལྟ་བུའི་ཟས་<line/>
</page>
<page index="18" id="23B">དང༌། སྒྲོན་མའི་ཟས་ལ་བྱས་ནས་མཆོད་ཡོན་བྱིན་ཏེ་སྔགས་གང་འདོད་པ་དེ་བཟླས་པ་བྱས་ན། དེ་ལ་གསུངས་པའི་དངོས་གྲུབ་ཏུ་འགྱུར་རོ། །གསང་བ་པོ་ནི་སྔགས་འདི་<line/>
ཉིད། །ཁ་ཅིག་ལ་ཡང་མི་སྦྱིན་ནོ། །བློ་ལྡན་སེམས་ཅན་དོན་བརྩོན་པའི། །སེམས་བརྟན་པ་ལ་སྦྱིན་པར་བྱ། །མཆོད་རྟེན་ལས་བྱེད་ཉིད་ལ་ནི། །བློ་ལྡན་འབད་པས་སྦྱིན་<line/>
པར་བྱ། །རང་ཉིད་དང་ནི་ནོར་དག་གིས། །བླ་མ་ལ་རྟག་གུས་པར་བྱ། རྡོ་རྗེ་སློབ་དཔོན་རྣལ་འབྱོར་ལ། །མཆོག་ཏུ་གྱུར་པའི་ཡོན་ཡང་དབུལ། །གང་དང་གང་ནི་གཏང་<line/>
དཀའ་བ། །མཆོག་ཏུ་གྱུར་པ་འདིར་ནི་བསྔགས། །ཆུང་མ་སྲིང་མོ་དང་ཡང་ནི། །བུ་མོ་དང་ནི་ཚ་མོ་དག །བུ་མོ་རྒྱན་ཀུན་བརྒྱན་པར་བྱའོ། །གླང་ཆེན་རྟ་དང་ཤིང་རྟ་དང༌། །<line/>
ཕྱུགས་དང་གྲོང་ཁྱེར་རྒྱལ་སྲིད་དང༌། །ཡུལ་འཁོར་རྒྱལ་སྲིད་ལྡན་པ་དང༌། །རིན་ཆེན་སྣ་ཚོགས་དག་ཀྱང་ནི། །གཞན་ཡང་རྡོ་རྗེ་སློབ་དཔོན་དབུལ། །རྡོ་རྗེ་སློབ་དཔོན་<line/>
དགྱེས་གྱུར་པ། །ཐམས་ཅད་རབ་སྦྱིན་དབུལ་བར་བྱ། །འཇིག་རྟེན་དབང་ཕྱུག་གི་རྟོག་པ་རྫོགས་སོ།། །།རྒྱ་གར་གྱི་མཁན་པོ་ཛམྦྷ་ལ་དང༌། བོད་<line/>
ཀྱི་ལོ་ཙྪ་བ་དགེ་སློང་བ་རིས་བསྒྱུར་ཅིང་གཏན་ལ་ཕབ་པ།<line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
