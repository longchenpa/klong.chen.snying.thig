<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="34" index="26"/>
<offset page="856" line="16" col="9"/>
<range start="1" end="10"/>
<title>རིའི་ཀུན་དགའ་བོའི་མདོ། </title>
<section>སྣ་ཚོགས། </section>
<volume>ཀ</volume>
<status asof="31Jan2012">not checked</status>
</info>
<pageset>
<page index="1" id="430A">།།རྒྱ་གར་སྐད་དུ། གི་རི་ཨཱ་ནནད་སཱུ་ཏྲ། བོད་སྐད་དུ། རིའི་ཀུན་དགའ་བོའི་མདོ། འཕགས་པ་དཀོན་མཆོག་གསུམ་ལ་<line/>
གུས་པས་ཕྱག་འཚལ་ལོ། །འདི་སྐད་བདག་གིས་ཐོས་པའི་དུས་གཅིག་ན། བཅོམ་ལྡན་འདས་མཉན་ཡོད་རྒྱལ་བྱེད་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་<line/>
བཞུགས་སོ། །དེའི་ཚེ་དེའི་དུས་ན་ཚེ་དང་ལྡན་པ་རིའི་ཀུན་དགའ་བོ་ནད་དམ་པོ་སྡུག་བསྔལ་བས་གཟིར་ཏོ། །དེ་ནས་ཚེ་དང་ལྡན་པ་ཀུན་དགའ་བོར་བཅོམ་ལྡན་འདས་ག་ལ་<line/>
</page>
<page index="2" id="430B">བ་དེར་སོང་ཞིང་ཉེ་བར་སོང་ནས་བཅོམ་ལྡན་འདས་ལ་ཕྱག་བྱས་ནས་ཕྱོགས་གཅིག་ཏུ་འདུག་གོ ། ཕྱོགས་གཅིག་ཏུ་འདུག་ནས་ཡང་ཚེ་དང་ལྡན་པ་ཀུན་དགའ་བོས་བཅོམ་ལྡན་<line/>
འདས་ལ་འདི་སྐད་ཅེས་གསོལ་ཏོ། །བཙུན་པ། ཚེ་དང་ལྡན་པ་རིའི་ཀུན་དགའ་བོ་ནད་དམ་པོ་སྡུག་བསྔལ་བས་གཟིར་ཏོ། །བཙུན་པ་བཅོམ་ལྡན་འདས། ལེགས་པར་མཛད་དུ་<line/>
གསོལ། དགེ་སློང་ཚེ་དང་ལྡན་པ་རིའི་ཀུན་དགའ་བོ་ག་ལ་བ་དེར་གཤེགས་ལ་རྗེས་སུ་བརྩེ་བས་གཤེགས་པར་ཞུ། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་<line/>
བོ་ལ་བཀའ་སྩལ་པ། དེར་ཡང༌། ཀུན་དགའ་བོ། ཁྱོད་དགེ་སློང་རིའི་ཀུན་དགའ་བོའི་ཐད་དུ་སོང་ལ་འདུ་ཤེས་བཅུ་བཤད་པར་གྱིས་ཤིག །རྣམ་པར་ཤེས་པ་དང་ལྡན་པའི་<line/>
གནས་སུ་སྨྲ་བར་གྱིས་ཤིག ། གཞན་ཡང༌། དགེ་སློང་རིའི་ཀུན་དགའ་བོས་འདུ་ཤེས་བཅུ་ཐོས་ནས་ནད་ཀྱིས་གཟིར་བའི་གནས་རྣམས་ལ་སོ་སོར་རིག་པར་འགྱུར་རོ། །<line/>
བཅུ་གང་ཞེ་ན། མི་རྟག་པའི་འདུ་ཤེས་དང༌། བདག་མེད་པའི་འདུ་ཤེས་དང༌། མི་གཙང་བའི་འདུ་ཤེས་དང༌། བར་དུ་གཅོད་པའི་འདུ་ཤེས་དང༌། སྤོང་བའི་འདུ་ཤེས་<line/>
དང༑ འདོད་ཆགས་དང་བྲལ་བའི་འདུ་ཤེས་དང༌། འགོག་པའི་འདུ་ཤེས་དང༌། འཇིག་རྟེན་ཐམས་ཅད་ལ་མངོན་པར་མི་དགའ་བའི་འདུ་ཤེས་དང༌། །འདུ་བྱེད་ཐམས་<line/>
</page>
<page index="3" id="431A">༄༅། །ཅད་ལ་མི་རྟག་པའི་འདུ་ཤེས་དང༌། འབྱུང་བ་དང༌། རྡུབ་པ་རྗེས་སུ་དྲན་པའི་འདུ་ཤེས་སོ། །མི་རྟག་པའི་འདུ་ཤེས་དུ་ཞེ་ན། འདི་ནི་ཚེ་དང་ལྡན་པ་ཀུན་<line/>
དགའ་བོ་དགོན་པའམ། ཤིང་དྲུང་ངམ། ཁང་པ་སྟོང་པར་སོང་ལ་འདི་ནི་སོ་སོར་རིག་པར་བྱའོ། །གཟུགས་མི་རྟག་པ་དང༌། ཚོར་བ་མི་རྟག་པ་དང༌། འདུ་ཤེས་མི་རྟག་པ་<line/>
དང༑ འདུ་བྱེད་མི་རྟག་པ་དང༌། རྣམ་པར་ཤེས་པ་མི་རྟག་པ་སྟེ། འདི་རྣམས་ལ་ཉེ་བར་ལེན་པའི་ཕུང་པོ་ལྔ་པོ་མི་རྟག་པར་བལྟ་བར་བྱའོ། །དེ་ལ་མི་རྟག་པའི་འདུ་ཤེས་སྟོན་<line/>
ཅིག༑ ཀུན་དགའ་བོ། བདག་མེད་པའི་འདུ་ཤེས་དུ་ཞེ་ན། འདི་ནི་དགེ་སློང་ཀུན་དགའ་བོ། དགོན་པའམ། ཤིང་དྲུང་ངམ། ཁང་པ་སྟོང་པར་སོང་ལ་འདི་ནི་སོ་སོར་རིག་<line/>
པར་བྱའོ། །མིག་བདག་མེད་པ་དང༌། གཟུགས་བདག་མེད་པ་དང༌། རྣ་བ་བདག་མེད་པ་དང༌། སྒྲ་བདག་མེད་པ་དང༌། སྣ་བདག་མེད་པ་དང༌། དྲི་བདག་མེད་པ་དང༌། ལྕེ་བདག་མེད་པ་དང༌། རོ་བདག་མེད་<line/>
པ་དང༌། ལུས་བདག་མེད་པ་དང༌། རེག་བྱ་བདག་མེད་པ་དང༌། ཡིད་བདག་མེད་པ་དང༌། ཆོས་བདག་མེད་པ་སྟེ། འདི་རྣམས་ནི་ནང་གི་དྲུག་དང༌། ཕྱིའི་སྐྱེ་མཆེད་དྲུག་བདག་མེད་<line/>
པའོ༑ ༑བདག་མེད་པ་ལ་ལྟ་ཞིང་བསམ་པར་བྱའོ། །ཀུན་དགའ་བོ། བདག་མེད་པ་འདི་རྣམས་སྟོན་ཅིག། ཀུན་དགའ་བོ། མི་གཙང་བའི་འདུ་ཤེས་ནི། དགེ་སློང་<line/>
</page>
<page index="4" id="431B">ཀུན་དགའ་བོ། །འདི་ནི་ལུས་འདི་ཉིད་ལ་སྤྱི་གཙུག་ནས་འོག་གི་རྐང་མཐིལ་གྱི་བར་གྱི་པགས་པའི་ཕྱི་ཤུན་གྱི་བར་གང་བར་རྣམ་པ་སྣ་ཚོགས་པའི་མི་གཙང་བ་སོ་སོར་བརྟག་<line/>
པར་བྱའོ། །ལུས་འདི་ལ་སྐྲ་དང༌། ཁ་སྤུ་དང༌། སེན་མོ་དང༌། སོ་དང༌། པགས་པའི་ཕྱི་ཤུན་དང༌། ཤ་དང༌། ཆུ་བ་དང༌། རུས་པ་དང༌། རྐང་མར་དང༌། མཁལ་མ་<line/>
དང༑ སྙིང་དང༌། མཆེར་པ་དང༌། གློ་བ་དང༌། སུལ་མང་དང༌། ཕོ་བ་དང༌། རྒྱུ་མ་དང༌། རྒྱུ་མའི་གཉེ་མ་དང༌། ལྒང་པ་དང༌། རྟུག་པ་དང༌། མཁྲིས་པ་དང༌། བད་ཀན་<line/>
དང༑ ཚིགས་དང༌། ཁྲག་དང༌། རྡུལ་དང༌། ཚིལ་དང༌། མཆི་མ་དང༌། ཞག་དང༌། མཆིལ་མ་དང༌། སྣབས་དང༌། ཆུ་སེར་དང༌། གཅིན་དང༌། ཀླད་པ་སྟེ་མི་གཙང་<line/>
བའི་རྫས་སུམ་ཅུ་རྩ་གཉིས་སོ། །ལུས་འདི་ལ་མི་གཙང་བར་ལྟ་བར་བྱའོ། །ཀུན་དགའ་བོ། མི་གཙང་བ་འདི་རྣམས་བསྟན་པར་གྱིས་ཤིག། ཀུན་དགའ་བོ་བར་དུ་གཅོད་<line/>
པ་རྣམ་པ་དུ་ཞེ་ན། དགེ་སློང་ཀུན་དགའ་བོ། འདི་ནི་དགོན་པའམ། ཤིང་དྲུང་ངམ། ཁང་སྟོང་དུ་སོང་སྟེ་འདི་རྣམས་སོ་སོར་བརྟག་པར་བྱའོ། །ལུས་འདི་ནི་སྡུག་བསྔལ་<line/>
མིང་བ་དང༌། བར་དུ་གཅོད་པ་མང་བ་སྟེ། ལུས་འདི་ལ་རྣམ་པ་དུ་མའི་ནད་འབྱུང་ངོ༌། །འདི་ལྟ་སྟེ། མིག་གི་ནད་དང༌། རྣ་བའི་ནད་དང༌། སྣའི་ནད་དང༌། ལྕེའི་ནད་དང༌། ལུས་<line/>
</page>
<page index="5" id="432A">༄༅། །ཀྱི་ནད་དང༌། མགོ་བོའི་ནད་དང༌། རྣ་བའི་ནང་གི་ནད་དང༌། ཁའི་ནད་དང༌། སོའི་ནད་དང༌། གློ་དང༌། དབུགས་མི་བདེ་བ་དང༌། བ་ནི་སོའི་ནད་<line/>
དང༑ ཚ་རིམས་དང༌། ལྟོ་བའི་ནད་དང༌། བརྒྱལ་བ་དང༌། གཞོག་ཕྱེད་ན་བ་དང༌། གཟེར་བ་དང༌། གསུད་པ་དང༌། མཛེ་དང༌། ཤ་འབྲས་དང༌། འབྲུམ་བུ་ཕྲ་མོ་དང༌།<line/>
གཅོང་ནད་དང༌། བརྗེད་བྱེད་ཀྱི་ནད་དང༌། བས་བལྡགས་དང༌། གཡན་པ་དང༌། ལུས་ཟ་བ་དང༌། རཀྵ་ས་དང༌། བི་ཙ་ར་ཙི་ཀ་དང༌། ཁྲག་མཁྲིས་དང༌། མ་དྷུ་མ་ཧ་<line/>
དང༑ ཨཾ་ག་དང༌། སི་ལ་ཀ་དང༌། མཚན་མར་རྡོལ་བ་དང༌། མཁྲིས་པ་འཁྲུགས་པའི་ནད་དང༌། བད་ཀན་འཁྲུགས་པའི་ནད་དང༌། རླུང་འཁྲུགས་པའི་ནད་དང་།<line/>
འདུས་པའི་ནད་དང༌། དུས་སུ་ཟས་ཡི་ཁར་མི་འོང་བའི་ནད་དང༌། མི་མཉམ་པའི་ནད་འཁྲུགས་པ་དང༌། ཨ་ཨུ་པ་ཀ་སྨྲི་ཀའི་ནད་དང༌། ལས་ཀྱི་རྣམ་པར་སྨིན་པའི་<line/>
ནད་དང༌། གྲང་བ་དང༌། དྲོ་བ་དང༌། བཀྲེས་རྔབ་དང༌། སྐོམ་པ་དང༌། འཁྲུ་བ་དང༌། ཆུ་ནད་དེ། ལུས་ཀྱི་ནད་འདི་རྣམས་ནི་བར་དུ་གཅོད་པར་བལྟ་ཞིང་བསྒོམ་<line/>
པར་བྱའོ། །ཀུན་དགའ་བོ། །འདི་ནི་བར་དུ་གཅོད་པར་བསྟན་པར་བྱའོ། །ཀུན་དགའ་བོ། །སྤོང་བའི་འདུ་ཤེས་རྣམས་དུ་ཞེ་ན། དགེ་སློང་ཀུན་དགའ་བོ།<line/>
</page>
<page index="6" id="432B">འདི་ནི་འདོད་པས་སྐྱེས་པ་སྟེ། མི་གནས་པར་དོར་བར་བྱའོ། །རྣམ་པར་གཞིག་པ་དང༌། གོམས་པར་མི་བྱེད་པ་དང༌། མི་སྒོམ་པར་འགྲོ་བ་དང༌། རྣམ་པར་འཚེ་བའི་རྣམ་རྟོག་<line/>
ལས་སྐྱེས་པ་དང༌། མི་གནས་པ་སྟེ་དོར་བར་བྱའོ། །རྣམ་པར་གཞིག་པ་དང༌། གོམས་པར་མི་བྱེད་པ་དང༌། མི་སྒོམ་པར་འགྲོ་བ་སྟེ། སྐྱེས་ཤིང་སྐྱེས་པའི་སྡིག་པ་མི་དགེ་བའི་<line/>
ཆོས་མི་གནས་པ་སྟེ་དོར་བར་བྱའོ། །རྣམ་པར་གཞིག་པ་དང༌། གོམས་པར་མི་བྱེད་པ་དང༌། མི་སྒོམ་པར་འགྲོ་བ་སྟེ། ཀུན་དགའ་བོ། འདི་ནི་སྤོང་བའི་འདུ་ཤེས་སོ། །<line/>
ཀུན་དགའ་བོ། འདོང་ཆགས་དང་བྲལ་བའི་འདུ་ཤེས་དུ་ཞེན། དགེ་སློང་ཀུན་དགའ་བོ་འདི་ནི་དགོན་པའམ། ཤིང་དྲུང་ངམ། ཁང་སྟོང་དུ་སོང་སྟེ་སོ་སོར་བརྟག་པར་བྱའོ།།<line/>
འདི་ནི་ཞི་བ་དང༌། གྱ་ནོམ་པ་གང༌། འདི་ནི་འདུས་བྱས་ཐམས་ཅད་གནས་པ་དང༌། སྐྱེ་བ་དང༌། སྒྱུར་བ་དང༌། སྲེད་པར་ཟད་པ་དང༌། འགོག་པ་དང༌། མྱ་ངན་ལས་འདས་<line/>
པའོ། །ཀུན་དགའ་བོ། འདི་ནི་འགོག་པའི་འདུ་ཤེས་སོ། །ཀུན་དགའ་བོ། འཇིག་རྟེན་ཐམས་ཅད་ལ་མངོན་པར་མི་དགའ་བའི་འདུ་ཤེས་དུ་ཞེན། དགེ་སློང་ཀུན་དགའ་<line/>
བོ། འདི་ནི་གང་ཞིག་འཇིག་རྟེན་པ་ཐབས་དང་ཉེ་བར་སྐྱེ་བ་དང༌། རྟོག་པ་དང༌། གནས་པ་དང༌། བག་ལ་ཉལ་བ་བོར་ཏེ་དགའ་བ་མི་སྐྱེད་པར་རོ། །ཀུན་དགའ་བོ། འདི་ནི་<line/>
</page>
<page index="7" id="433A">༄༅། །འཇིག་རྟེན་ཐམས་ཅད་ལ་མངོན་པར་མི་དགའ་བའི་འདུ་ཤེས་སུ་བསྟན་པར་བྱའོ། །ཀུན་དགའ་བོ། འདུ་བྱེད་ཐམས་ཅད་མི་རྟག་པའི་འདུ་ཤེས་<line/>
དུ་ཞེ་ན། དགེ་སློང་ཀུན་དགའ་བོ། འདི་ནི་འདུ་བྱེད་ཐམས་ཅད་ལ་ཞེན་པ་མེད་པ་དང༌། སྤོང་བ་དང༌། སྐྱུག་བྲོ་བ་སྟེ། ཀུན་དགའ་བོ། འདི་ནི་འདུ་བྱེད་ཐམས་ཅད་མི་རྟག་<line/>
པའི་འདུ་ཤེས་སུ་བསྟན་པར་བྱའོ། །ཀུན་དགའ་བོ། དབུགས་རྡུབ་པ་དང༌། དབྱུང་བ་རྗེས་སུ་དྲན་པ་དུ་ཞེ་ན། དགེ་སློང་ཀུན་དགའ་བོ། དགོན་པའམ། ཤིང་དྲུང་ངམ། ཁང་<line/>
སྟོང་དུ་སོང་སྟེ་འདུག་ལ་སྐྱིལ་ཀྲུང་བཅས་ཏེ་ལུས་དྲང་པོར་བསྲང་ལ་ཁ་གྱེན་དུ་བལྟས་པ་རྗེས་སུ་དྲན་ཅིང་གནས་པར་བྱའོ། །དེ་ན་དབུགས་ཐུང་དུ་ཕྱུང་ན་དབུགས་ཐུང་དུ་<line/>
ཕྱུང་ངོ་སྙམ་དུ་ཡང་དག་པར་ཤེས་སོ། །དབུགས་རིང་དུ་རྡུབས་པའམ། ཐུང་དུ་རྡུབས་ན་རྡུབས་སོ་སྙམ་དུ་ཡང་དག་པར་ཤེས་སོ། །དབུགས་རིང་དུ་ཕྱུང་ན་དབུགས་རིང་དུ་<line/>
མཐོང་ངོ་སྙམ་དུ་ཡང་དག་པར་ཤེས་སོ། །དབུགས་ཐུང་བའམ་ཐུང་དུ་ཕྱུང་ན་དབུགས་ཐུང་དུ་ཕྱུང་ངོ་སྙམ་དུ་ཡང་དག་པར་ཤེས་སོ། །དབུགས་ཐུང་བའམ། ཐུང་དུ་རྒྱུས་<line/>
ན་ཐུང་དུ་བལྟ་བ་དང༌། ཡང་དག་པར་ཤེས་སོ། །ལུས་ཀྱི་རྣམ་པ་ཐམས་ཅད་ཡང་དག་པར་མྱོང་ཞིང་དབུགས་ཐུང་དུ་རྒྱུས་སོ་ཞེས་བསླབ་པར་བྱས་ཏེ་ལུས་ཀྱི་ཡང་དག་པར་<line/>
</page>
<page index="8" id="433B">མྱོང་ཞིང་བལྟ་ཞིང་བསླབ་པར་བྱའོ། །ལུས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་ཐུང་དུ་རྡུབས་ན་རྡུབས་པ་ལ་བལྟ་ཞིང་བསླབ་པར་བྱའོ། །སྙམ་དུ་ཡང་དག་པར་ཤེས་སོ། །<line/>
གཉི་ག་མཐོང་ཞིང་ལུས་ཀྱི་འདུ་བྱེད་ཡང་དག་པར་སྦྱངས་ཤིང་རླུང་ཐུང་དུ་ཕྱུང་ངོ་ཞེས་གནས་ཤིང་བསླབ་པར་བྱའོ། །གཉི་ག་མཐོང་ཞིང་ལུས་ཀྱི་འདུ་བྱེད་ལ་བལྟ་ཞིང་གནས་<line/>
པར་བསླབ་པར་བྱའོ། །དགའ་བ་ཡང་དག་པར་མྱོང་ཤིང་དབུགས་ཐུང་དུ་རྒྱུས་སོ་སྙམ་དུ་བསླབ་པར་བྱའོ། །དགའ་བ་ཡང་དག་པར་མྱོང་ཞིང་བལྟ་ཞིང་བསླབ་པར་བྱའོ། །བདེ་བ་<line/>
ཡང་དག་པར་མྱོང་ཞིང་དབུགས་ཐུང་དུ་རྒྱུས་སོ་སྙམ་དུ་བསླབ་པར་བྱའོ། །བདེ་བ་ཡང་དག་པར་མྱོང་ཞིང་བལྟ་ཞིང་བསླབ་པར་བྱའོ། །སེམས་ཀྱི་འདུ་བྱེད་ཡང་དག་པར་མྱོང་<line/>
ཞིང་དབུགས་ཐུང་དུ་རྒྱུས་སོ་སྙམ་དུ་བསླབ་པར་བྱའོ། །སེམས་ཀྱི་འདུ་བྱེད་ཡང་དག་པར་མྱོང་ཞིང་བལྟ་ཞིང་བསླབ་པར་བྱའོ། །གཉི་ག་མཐོང་ཞིང་སེམས་ཀྱི་འདུ་བྱེད་<line/>
ཡང་དག་པར་མྱོང་ཞིང་དབུགས་ཐུང་དུ་རྒྱུས་ན་རྒྱུས་སོ་སྙམ་དུ་བསླབ་པར་བྱའོ། །གཉི་ག་མཐོང་ཞིང་སེམས་ཀྱི་འདུ་བྱེད་ཡང་དག་པར་སྦྱངས་སོ་སྙམ་དུ་བསླབ་པར་བྱའོ། །<line/>
སེམས་ཡང་དག་པར་མྱོང་ན་དབུགས་ཐུང་དུ་རྡུབས་ན་རྡུབས་སོ་ཞེས་བསླབ་པར་བྱའོ། །སེམས་ཡང་དག་པར་མྱོང་ཞིང་ཡང་དག་པར་སྦྱངས་སོ་སྙམ་དུ་བསླབ་པར་བྱའོ། །<line/>
</page>
<page index="9" id="434A">༄༅། །སེམས་མངོན་པར་དགའ་བ་བསྐྱེད་པ་དང༌། དབུགས་ཐུང་དུ་རྒྱུས་ན་རྒྱུས་སོ་ཞེས་བསླབ་པར་བྱའོ། །སེམས་མངོན་པར་དགའ་བ་བསྐྱེད་པ་དང༌། ཤིན་<line/>
ཏུ་སྦྱངས་སོ་སྙམ་དུ་བསླབ་པར་བྱའོ། །སེམས་ཞི་གནས་ལ་གནས་པས་དབུགས་ཐུང་དུ་རྒྱུས་ན་རྒྱུས་སོ་སྙམ་དུ་བསླབ་པར་བྱའོ། །སེམས་ཞི་གནས་ལ་གནས་པས་ལྷག་མཐོང་<line/>
དུ་གནས་པར་བསླབ་པར་བྱའོ། །སེམས་རྣམ་པར་གྲོལ་བས་དབུགས་ཐུང་དུ་རྒྱུས་ན་རྒྱུས་སོ་ཞེས་བསླབ་པར་བྱའོ། །སེམས་རྣམ་པར་གྲོལ་བས་ལྷག་མཐོང་ལ་གནས་པར་<line/>
བསླབ་པར་བྱའོ། །མི་རྟག་པར་རྗེས་སུ་བལྟ་བས་དབུགས་ཐུང་དུ་རྒྱུས་ན་རྒྱུས་སོ་སྙམ་དུ་བསླབ་པར་བྱའོ། །མི་རྟག་པར་རྗེས་སུ་བལྟ་བས་ལྷག་མཐོང་ལ་གནས་པར་བསླབ་<line/>
པར་བྱའོ། །འདོད་ཆགས་དང་བྲལ་བར་རྗེས་སུ་བལྟ་བས་དབུགས་ཐུང་དུ་རྒྱུས་ན་རྒྱུས་སོ་སྙམ་དུ་བསླབ་པར་བྱའོ། །འདོད་ཆགས་དང་བྲལ་བར་རྗེས་སུ་བལྟ་བས་ལྷག་<line/>
མཐོང་ལ་གནས་པར་བསླབ་པར་བྱའོ། །འགོག་པ་ལ་རྗེས་སུ་བལྟ་བས་དབུགས་ཐུང་དུ་རྒྱུས་ན་རྒྱུས་སོ་སྙམ་དུ་བསླབ་པར་བྱའོ། །འགོག་པ་ལ་རྗེས་སུ་བལྟ་བས་ལྷག་<line/>
མཐོང་ལ་གནས་པར་བསླབ་པར་བྱའོ། །སོ་སོར་སྤོང་བ་རྗེས་སུ་བལྟ་བས་དབུགས་ཐུང་དུ་རྒྱུས་ན་རྒྱུས་སོ་སྙམ་དུ་བསླབ་པར་བྱའོ། །སོ་སོར་སྤོང་བར་རྗེས་སུ་བལྟ་བས་ལྷག་<line/>
</page>
<page index="10" id="434B">མཐོང་ལ་གནས་པར་བསླབ་པར་བྱའོ། །ཀུན་དགའ་བོ། དབུགས་རྡུབ་པ་དང་དབྱུང་བ་རྗེས་སུ་དྲན་པ་འདི་བཤད་པར་བྱའོ། །དེར་ཡང་ཀུན་དགའ་བོ། ཁྱེད་རིའི་ཀུན་དགའ་བོའི་གནས་<line/>
སུ་སོང་ལ། འདུ་ཤེས་བཅུ་པོ་འདི་བཤད་པར་བྱའོ། །གནས་གཞན་ཡང་ཡོད་དེ། དགེ་སློང་རིའི་ཀུན་དགའ་བོས་འདུ་ཤེས་བཅུ་པོ་འདི་ཐོས་ན་དེའི་ནད་ཐམས་ཅད་ཞི་བར་འགྱུར་<line/>
རོ༑ ༑དེ་ནས་ཡང་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ཏེ། ཚེ་དང་ལྡན་པ་རིའི་ཀུན་དགའ་བོའི་གནས་སུ་སོང་ནས། ཚེ་དང་ལྡན་པ་རིའི་ཀུན་དགའ་བོ་ལ།<line/>
འདུ་ཤེས་བཅུ་སོ་སོར་བཤད་དོ། །དེ་ནས་ཚེ་དང་ལྡན་པ་རིའི་ཀུན་དགའ་བོས་འདུ་ཤེས་བཅུ་པོ་འདི་རྣམས་ཐོས་ནས་དེའི་ནད་ཐམས་ཅད་ཞི་བར་གྱུར་ཏོ། །དེའི་ནད་ཐམས་ཅད་ཞི་ནས་<line/>
ཚེ་དང་ལྡན་པ་རིའི་ཀུན་དགའ་བོ་ལངས་ཏེ། ཚེ་དང་ལྡན་པ་རིའི་ཀུན་དགའ་བོའི་ནད་ཕྱིས་མེད་པར་གྱུར་ཏོ། །ཚེ་དང་ལྡན་པ་རིའི་ཀུན་དགའ་བོའི་མདོ་རྫོགས་སོ།། །།<line/>
པཎྜི་ཏ་ཆེན་པོ་ཨ་ནནད<span class="conversion-problem" title="113: The ACIP {?}, found alone, may intend U+0F08, but it may intend a question mark, i.e. '?', in the output.  It may even mean that the original text could not be deciphered with certainty, like the ACIP {[?]} does.">?</span>་ཤྲཱིའི་ཞལ་སྔ་ནས། མང་དུ་ཐོས་པའི་ལོ་ཙཱ་བ་ཤཱཀྱའི་དགེ་སློང་ཉི་མ་རྒྱལ་མཚན་དཔལ་བཟང་པོས། སྐད་གཉིས་སྨྲ་བ་རྣམས་ཀྱི་གདན་ས། གཙུག་ལག་<line/>
ཁང་ཆེན་པོ་དཔལ་ཐར་པ་གླིང་དུ་བསྒྱུར་ཅིང་ཞུས་ཏེ་གཏན་ལ་ཕབ་པའོ།། <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
