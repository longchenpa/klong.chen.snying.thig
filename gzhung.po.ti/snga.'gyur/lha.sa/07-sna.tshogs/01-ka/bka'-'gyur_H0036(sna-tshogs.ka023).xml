<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="34" index="23"/>
<offset page="814" line="22" col="4"/>
<range start="1" end="23"/>
<title>བྱམས་པའི་མདོ། </title>
<section>སྣ་ཚོགས། </section>
<volume>ཀ</volume>
<status asof="31Jan2012">not checked</status>
</info>
<pageset>
<page index="1" id="409A">།།རྒྱ་གར་<line/>
སྐད་དུ། མཻ་ཏྲཱི་སཱུ་ཏྲ། བོད་སྐད་དུ། བྱམས་པའི་མདོ། འཕགས་པ་དཀོན་མཆོག་གསུམ་ལ་གུས་པས་ཕྱག་འཚལ་ལོ། །སྟོན་པ་དུས་གཅིག་ན་སེར་སྐྱའི་གཞི་དང༌། ནྱ་གྲོ་<line/>
</page>
<page index="2" id="409B">དྷའི་ཀུན་དགའ་ར་བ་དང༌། ཆུ་ཀླུང་རོ་ཧི་ནའི་འགྲམ་ན་བཞུགས་སོ། །དེ་ནས་ཚེ་དང་ལྡན་པ་ཤཱ་རིའི་བུས་མ་འོངས་པའི་རྒྱལ་བ་དེའི་ཕྱིར་བཅོམ་ལྡན་འདས་ལ་ཞུས་པ། ཁྱེད་ཀྱི་རྗེས་<line/>
བསྟན་བློ་བརྟན་ནི། །ཅི་འདྲའི་སངས་རྒྱས་སུ་འགྱུར་བར། །སྤྱན་ལྡན་ཡོངས་སུ་རྒྱས་པར་ནི། །བདག་ནི་རབ་ཏུ་ཉན་པར་འདོད། །གནས་བརྟན་ཞུས་པ་གསན་ནས་ནི། །བཅོམ་<line/>
ལྡན་འདས་ཀྱིས་འདི་སྐད་གསུངས། །བསོད་ནམས་ཕུང་པོ་མི་ཉུང་བའི། །གྲགས་པ་ཆེན་པོ་མི་ཕམ་པའི། །ཡོན་ཏན་ཐམས་ཅད་བརྗོད་མི་ནུས། །མདོར་བསྡུས་ནས་ནི་ལེགས་<line/>
བཤད་པ། །ཕྱོགས་གཅིག་ཙམ་ནི་བསྟན་པར་བྱ། །ཤཱ་རིའི་བུ་ཉོན་ང་ཡི་ཚིག །འདི་ནི་བསྐལ་བ་བཟང་པོ་སྟེ། །སྐྱེ་བ་བྱེ་བའི་ལོ་རུ་ནི། །བྱམས་པ་ཞེས་པའི་མིང་ཉིད་ཀྱིས། །རྐང་<line/>
གཉིས་མཆོག་གི་སངས་རྒྱས་སོ། །ཇི་ལྟར་ང་འདས་ནས་དང་པོར་དུས་ལྔ་འབྱུང་སྟེ། འབྲས་བུའི་བར་གྱི་དུས་དང༌། བསྒྲུབ་པའི་བར་གྱི་དུས་དང༌། ལུང་གི་བར་གྱི་དུས་དང༌། རྟགས་<line/>
ཙམ་གྱི་བར་གྱི་དུས་དང༌། སྐུ་གདུང་གི་བར་གྱི་དུས་སོ། །དེ་ལ་འབྲས་བུའི་བར་གྱི་དུས་ནི། སངས་རྒྱས་ཡོངས་སུ་མྱ་ངན་ལས་འདས་ནས། ལོ་སྟོང་ཕྲག་གཅིག་གི་ནང་དུ་རྟོགས་<line/>
བ་སྐྱེད་པར་ནུས་སོ། །དེ་སོང་ཞིང་སོང་བའི་དུས་སུ། ཕྱིར་མི་འོང་བ་རྣམས་དང༌། ལན་གཅིག་ཕྱིར་འོང་བ་དང༌། རྒྱུན་དུ་ཞུགས་པའོ། །དེ་རྣམས་ཡོད་པ་ན་འབྲས་བུའི་བར་གྱི་<line/>
</page>
<page index="3" id="410A">༄༅། །དུས་མེད་ཅེས་བརྗོད་བར་མི་བྱའོ། །ལྷག་མ་ནི་རྒྱུན་དུ་ཞུགས་པ་སྟེ། དེ་འདས་ནས་འབྲས་བུའི་བར་གྱི་དུས་ནུབ་པ་ཞེས་བྱའོ། །འདི་ནི་འབྲས་བུའི་བར་གྱི་<line/>
དུས་ནུབ་པ་ཞེས་བྱ་བ་ཡིན་ནོ། །བསྒྲུབ་པའི་བར་གྱི་དུས་ཞེས་བྱ་བ་ནི། ཞི་གནས་དང༌། ལྷག་མཐོང་གི་ལམ་གྱི་འབྲས་བུ་བསླབ་པར་མི་ནུས་པར་ཕམ་པ་བཞི་པོ་བསྲུང་བར་ནུས་<line/>
པ་ཙམ་མོ། སོང་ཞིང་སོང་བའི་དུས་སུ། ཕམ་པ་བཞི་པོ་དེ་ཉིད་བསྲུང་བ་ཙམ་མོ། །ཕམ་པ་བཞི་པོ་སྲུང་བར་བྱེད་པ་ནི། དགེ་སློང་རྣམས་སྟོང་ཕྲག་གཅིག་གི་ནང་ན་བརྒྱ་ཙམ་<line/>
ཡོད་ན་ཡང་བསྒྲུབ་པའི་བར་གྱི་དུས་ནུབ་པ་ཞེས་མི་བྱའོ། །བརྒྱའི་ནང་ན་དགེ་སློང་གཅིག་ཙམ་ཡོད་པ་ལས་སྡོམ་པ་ཞིག་པ་དང༌། ཤ་བི་ན་བསྒྲུབ་པའི་བར་གྱི་དུས་ནུབ་པ་<line/>
ཞེས་བྱའོ། །འདི་ནི་བསྒྲུབ་པའི་བར་གྱི་དུས་ནུབ་པ་ཞེས་བྱའོ། །ལུང་གི་བར་གྱི་དུས་ཞེས་བྱ་བ་ནི། སངས་རྒྱས་ཀྱི་གསུང་རབ་སྡེ་སྣོད་གསུམ་པོའི་དོན་མི་གོ་ཞིང་སྒྲ་ཙམ་<line/>
ཀློག་པ་དང༌། པོ་ཏི་ཡོད་པའི་བར་ནི་ལུང་གི་བར་གྱི་དུས་ཡོངས་སུ་རྫོགས་པ་ཞེས་བྱའོ། །སོང་ཞིང་སོང་བའི་དུས་སུ་རྩོད་པའི་དུས་ཀྱི་རྒྱལ་པོ་རྣམས་ཆོས་མ་ཡིན་པ་བྱེད་<line/>
པར་འགྱུར་རོ། །བློན་པོ་ལ་སོགས་པ་རྣམས་ཀྱང་ཆོས་མ་ཡིན་པ་བྱེད་པར་འགྱུར་ཏེ། དེ་ནས་ཡུལ་འཁོར་རྣམས་དང༌། ལྗོངས་རྣམས་ཀྱང་དེ་བཞིན་ནོ། །དེ་རྣམས་<line/>
</page>
<page index="4" id="410B">ཀྱིས་ཆོས་མ་ཡིན་པའི་རྒྱུ་ཡིས་ལྷ་རྣམས་ཆར་ལེགས་པར་མི་འབེབས་སོ། །འབྲུ་རྣམས་ལེགས་པར་མི་སྨིན་ནོ། །དེ་རྣམས་ཀྱི་འབྲུ་མ་སྨིན་པས་དགེ་སློང་གི་དགེ་འདུན་ལ་བཟའ་<line/>
བ་སྟེར་མི་ནུས་སོ། །དགེ་སློང་རྣམས་ཀྱིས་ཁ་ཟས་མ་རྙེད་པས་སློབ་མ་དང༌། ཡང་སློབ་རྣམས་འཛིན་པར་མི་ནུས་སོ། །སོང་ཞིང་སོང་བའི་དུས་སུ་ལུང་གི་དུས་དམན་པའོ། །<line/>
དང་པོ་ནི་རབ་ཏུ་བྱེད་པ་ཆེན་པོ་ཉམས་པར་འགྱུར་རོ། །དེ་ནུབ་ནས་ཡ་མ་ཀཾ་གི་ཚིགས་སུ་བཅད་པ་དང༌། བཞི་དང༌། གང་ཟག་དང༌། གདགས་པ་དང༌། སྐུ་གདུང་གི་གཏམ་<line/>
དང༌། རྣམ་འབྱེད་དང༌། ཆོས་བསྡུ་བ་ནུབ་པར་འགྱུར་བའི། ཆོས་མངོན་སྡེ་སྣོད་ནུབ་ནས། མདོ་སྡེའི་སྡེ་སྣོད་ནུབ་པར་འགྱུར་རོ། །དེ་ནས་ཨཾ་ག་ཕྱི་མའི་སྡེ་པ་ནུབ་པར་འགྱུར་<line/>
རོ༑ ༑ཨཾ་ག་ཕྱི་མའི་སྡེ་པ་ནུབ་ནས། ཡང་དག་པར་ལྡན་པའི་སྡེ་པ་ནུབ་པར་འགྱུར་རོ། །བར་མའི་སྡེ་པ་དང༌། རིང་པོའི་སྡེ་པ་ནུབ་པར་འགྱུར་རོ། །རིང་པོའི་སྡེ་པ་ནུབ་ནས་<line/>
འདུལ་བ་དང་བཅས་པའི་སྐྱེས་རབས་གནས་སོ། །འདུལ་བའི་སྡེ་སྣོད་ལ་ཡང་ངོ་ཚ་དང་ལྡན་པ་ཙམ་འཛིན་ནོ། །སོང་ཞིང་སོང་བའི་དུས་སུ་སྐྱེས་པའི་རབས་ཙམ་ཡང་འཛིན་<line/>
པར་མི་ནུས་སོ། །དང་པོ་ཐམས་ཅད་སྒྲོལ་གྱི་སྐྱེས་པའི་རབས་ནུབ་པར་འགྱུར་རོ། །ཐ་མར་ལོ་མ་མེད་པའི་སྐྱེས་པའི་རབས་ནུབ་པར་འགྱུར་རོ། །སྐྱེས་རབས་རྣམས་ནུབ་ནས་<line/>
</page>
<page index="5" id="411A">༄༅། །འདུལ་བའི་སྡེ་སྣོད་འབའ་ཞིག་འཛིན་ནོ། །སོང་ཞིང་སོང་བའི་དུས་སུ་མི་གང་ཞིག་གིས་སངས་རྒྱས་ཀྱི་གསུང་རབ་ཀྱི་ཚིགས་སུ་བཅད་པ་གཅིག་ཙམ་<line/>
དར་བར་བྱེད་ན། ལུང་གི་བར་གྱི་དུས་ནུབ་པ་མེད་དོ། །གང་ཞིག་རྒྱལ་པོ་ཆོས་ལ་དད་པའི་དུས་སུ་གླང་པོ་ཆེའི་རྒྱབ་ཏུ་གསེར་གྱི་ཟ་མ་ཏོག་གཅིག་གཞག་སྟེ། ནོར་སྟོང་ཕྲག་<line/>
གཅིག་དེ་རུ་བཅུག་ནས་སངས་རྒྱས་ཀྱིས་གསུངས་པའི་ཚིགས་སུ་བཅད་པ་གཅིག་གང་གིས་ཤེས་པ་དེས་ནོར་སྟོང་ཕྲག་དེ་ལོང་ཞེས་གྲོང་ཁྱེར་གྱི་དབུས་སུ་རོལ་མོའི་སྒྲ་ལན་<line/>
གསུམ་བསྒྲགས་ནས་དེ་སྐད་བརྗོད་དེ། དེ་ལེན་པར་མི་ནུས་པ་ན་ནོར་སྟོང་ཕྲག་དེ་རྒྱལ་པོའི་མཛོད་དུ་ཡང་འཇོག་གོ། དེའི་དུས་ནི་ལུང་གི་བར་གྱི་དུས་ནུབ་པའི་དུས་སུ་འགྱུར་<line/>
རོ༑ ༑འདི་ནི་ལུང་གི་བར་གྱི་དུས་ནུབ་པའི་དུས་ཞེས་བྱ་བ་ཡིན་ནོ། །སོང་ཞིང་སོང་བའི་དུས་སུ་ཆོས་གོས་འཛིན་པ་དང༌། ལྷུང་བཟེད་འཛིན་པ་དང༌། གཅེར་བུ་པའི་དགེ་སྦྱོང་<line/>
དང་འདྲ་བར་ཆག་ཚང་ཀུ་བའི་སྣོད། སློང་བའི་སྣོད་དང༌། ལག་པའི་རྩེ་མོ་ལ་འཕྱང་བའི་ཚུལ་དང་འདྲ་བ་དང་དྲ་བའི་ནང་དུ་ཁྱེར་ནས་འགྲོ་བའོ། །སོང་ཞིང་སོང་བའི་དུས་<line/>
སུ་གོས་དུར་སྨྲིག་གིས་བདག་ལ་ཅི་བྱེད། ཅུང་ཟད་ཚོས་སུ་བྱས་པའི་དུམ་བུ་ལག་པའམ། མགྲིན་པའམ། རྣ་བ་རྣམས་སུའམ། སྐྲ་རྣམས་ལ་བགེབས་སོ། །བག་མ་<line/>
</page>
<page index="6" id="411B">ལེན་པ་དང༌། སོ་ནམ་དང༌། ཚོང་ལ་སོགས་པ་བྱས་ནས། འཚོ་བའི་ཕྱིར་དུ་སྤྱོད་ཅིང་འགྲོ་བར་བྱེད་དོ། །དེའི་ཚེ་ཡོན་སྟེར་ཅིང་དགེ་འདུན་གྱི་ཆེད་དུ་དེ་ཐམས་ཅད་སྟེར་བར་བྱེད་དེ། དེའི་<line/>
ཚེངས། ཀུན་དགའ་བོ། དགེ་འདུན་གྱི་ཡོན་གྱི་འབྲས་བུ་ནི་གྲངས་མེད་པར་བཤད་དོ། །སོང་ཞིང་སོང་བའི་དུས་སུ་འདི་ཅི་བདག་གི་དོན་དུ་དུར་སྨྲིག་གི་དུམ་བུ་བཏོགས་ནས་དགོན་པའམ།<line/>
ནགས་ཚལ་དུ་སྐྱུར་བར་བྱེད་དོ། །དེ་རྣམས་ཀྱི་དུས་སུ་རྟགས་ཙམ་འཛིན་པའི་བར་གྱི་དུས་ནུབ་པར་འགྱུར་རོ། །འདི་ནི་རྟགས་ཙམ་འཛིན་པའི་བར་གྱི་དུས་ནུབ་པའི་དུས་ཞེས་བྱ་བ་ཡིན་ནོ། །དེ་<line/>
ནས་ཡང་དག་པར་རྫོགས་པའི་སངས་རྒྱས་ཀྱི་བསྟན་པ་ལོ་སྟོང་ཕྲག་ལྔ་པ་ལ་རྙེད་པ་དང༌། བཀུར་སྟི་ལ་སོགས་པའི་རྙེད་པ་ཆུང་ངོ༌། །སྐུ་གདུང་རྣམས་བསྙེན་བཀུར་བྱེད་པའི་གནས་སུ་འགྲོ་བར་<line/>
བྱེད་དོ། །སོང་ཞིང་སོང་བའི་དུས་སུ་གནས་ཐམས་ཅད་དུ་བཀུར་སྟི་དང༌། བསྟི་སྟང་མ་ཐོབ་ནས། བསྟན་པ་ཐ་མའི་དུས་སུ་ཀླུའི་ཡུལ་དང༌། ལྷའི་འཇིག་རྟེན་དང༌། ཚངས་པའི་འཇིག་རྟེན་<line/>
གྱི་གནས་ཐམས་ཅད་ནས་འོངས་ནས། སྐུ་གདུང་ཐམས་ཅད་བྱང་ཆུབ་ཀྱི་སྙིང་པོ་ཁོ་ནར་བསྡུས་ཏེ་སངས་རྒྱས་ཀྱི་སྐུ་རུ་གྱུར་ནས། གཤིན་རྗེའི་རྫུ་འཕྲུལ་དུ་མ་སྟོན་པ་དང་འདྲ་བར་<line/>
གཞན་ལ་སྟོན་ནོ། །དེའི་གནས་སུ་སེམས་ཅན་མིར་གྱུར་པའི་མིང་ཡང་མེད་དོ། །སྟོང་ཕྲག་བཅུའི་ལྷའི་འཇིག་རྟེན་གྱི་ཁོར་ཡུག་གི་བར་ཐམས་ཅད་འདུས་ནས། དེ་རིང་སྟོབས་བཅུ་<line/>
</page>
<page index="7" id="412A">༄༅། །པ་ཡོངས་སུ་མྱ་ངན་ལས་འདའ་བར་བྱེད་དོ། །དེང་ནས་བཟུང་ནས་མུན་ནག་ཏུ་གྱུར་ཏོ་ཞེས་དུ་བར་བྱེད་དོ། །སྐུ་གདུང་ཐམས་ཅད་ལ་མེའི་ཁམས་ལངས་ནས་དེའི་<line/>
སྐུ་ལུས་ལྷག་མ་མེད་བར་སྲེག་པར་བྱེད་དོ། །འདི་ནི་སྐུ་གདུང་གི་བར་གྱི་དུས་ནུབ་བ་ཞེས་བྱ་བ་ཡིན་ནོ། །དེ་ནས་ལོ་སྟོང་ཕྲག་ལྔ་པོ་འདིར་བསྟན་པ་ནུབ་པར་གྱུར་ནས་འཇིག་རྟེན་བ་རྣམས་<line/>
ལ་མི་དགེ་བ་ལྷག་པར་འཕེལ་བར་བྱེད་དོ། །ཞེས་བྱ་བའི་དོན་ནོ། །མི་རྣམས་ལ་ངོ་ཚ་དང༌། ཁྲེལ་མེད་པར་འགྱུར་ཞིང༌། མ་དང༌། བུ་མོ་དང༌། སྲིང་མོ་ལ་སོགས་པའི་འདུ་ཤེས་མེད་<line/>
པར་འགྱུར་རོ། །ཕག་དང༌། ཅེ་སྤྱང་ལ་སོགས་པ་དང་འདྲ་བར་ངོ་ཚ་མེད་པར་འགྱུར་རོ། །དེ་ནས་མི་དགེ་བ་ལ་སྦྱོར་ཞིང་ཚེ་བྲི་ནས་ཚེ་ལོ་བཅུ་པར་འགྱུར་རོ། །ལོ་ལྔ་པའི་ཁྱེའུ་ལ་ལོ་<line/>
ལྔ་པའི་བུ་མོ་བག་མར་ལེན་ནོ། །ཡང་ལོ་ལྔའི་ནང་ཉིད་དུ་བུ་དང༌། བུ་མོ་དང༌། ཚ་བོ་དང༌། ཚ་མོའང་འབྱུང་ངོ༌། །དེའི་དུས་སུ་མཚོན་གྱི་བསྐལ་པ་བར་མ་འབྱུང་བར་འགྱུར་རོ། །<line/>
བསྐལ་པ་བར་མ་གསུམ་སྟེ། མུ་གེའི་བསྐལ་པ་བར་མ་དང༌། ནད་ཀྱི་བསྐལ་པ་བར་མ་དང༌། མཚོན་གྱི་བསྐལ་པ་བར་མའོ། །དེ་ལ་གང་གི་ཚེ་འཇིག་རྟེན་གྱི་སེམས་ཅན་<line/>
རྣམས་ལ་འདོད་པ་ལྷག་པར་སྐྱེས་ནས། མུ་གེའི་བསྐལ་པ་བར་མར་འགྱུར་རོ། །གང་གི་ཚེ་གཏི་མུག་ལྷག་བར་ཆེ་སྟེ། ནད་ཀྱི་བསྐལ་པ་བར་མར་འགྱུར་རོ། །གང་གི་ཚེ་སྐྱོན་དུ་<line/>
</page>
<page index="8" id="412B">གྱུར་པ་དེའི་དུས་སུ་མཚོན་གྱི་བསྐལ་བ་བར་མར་འགྱུར་རོ། །མུ་གེའི་བསྐལ་པ་བར་མས་སེམས་ཅན་རྣམས་བརླག་པར་བྱས་ནས་ཡི་དྭགས་སུ་སྐྱེ་བར་འགྱུར་རོ། །ནད་ཀྱི་བསྐལ་བ་བར་<line/>
མས་སེམས་ཅན་རྣམས་བརླག་པར་བྱས་ནས། དུད་འགྲོར་སྐྱེ་བར་བྱེད་དོ། །མཚོན་གྱི་བསྐལ་བ་བར་མས་སེམས་ཅན་རྣམས་བརླག་པར་བྱས་ནས། དམྱལ་བར་སྐྱེ་བར་འགྱུར་རོ། །<line/>
དེའི་ཚེ་མི་རྣམས་ཕན་ཚུན་དུ་རི་དྭགས་ཀྱི་འདུ་ཤེས་དང་བཅས་པ་ཐོབ་པར་གྱུར་ནས། མཚོན་སོ་གཅིག་པ་དང༌། མཚོན་སོ་གཉིས་པ་དང༌། སྤུ་གླིའི་སོ་དང་འདྲ་བའི་མཚོན་ཆ་རྣམས་<line/>
བཟུང་ནས་ཕན་ཚུན་གསོད་པར་བྱེད་དོ། །དེ་རྣམས་སུ་མཁས་པ་གང་ཞིག་དེས་འཇོམས་པར་ཐོས་ནས་རིའི་སུལ་ལ་སོགས་པར་ཞག་བདུན་གྱི་ཁ་ཟས་བཟུང་སྟེ་ཡིབ་ནས་སྡོད་དོ། །དེ་<line/>
རྣམས་སུ་མ་ཡིབ་པའི་སེམས་ཅན་ལྷག་མ་རྣམས་ཕན་ཚུན་དུ་བརྡེག་ཅིང་གསོད་དོ། །ས་གཞི་ཐམས་ཅད་ཤ་དང༌། ཁྲག་ཏུ་འགྱུར་རོ། །དེའི་དུས་སུ་སྤྲིན་ཆེན་པོ་འདུས་ནས་ཆར་<line/>
འབེབས་པར་བྱེད་དོ། །ལྷ་ཡིས་ཆར་ཕབ་པའི་རྗེས་སུ་དྲི་ཞིམ་པའི་ཆར་འབབ་ཅིང་འབབ་པར་བྱེད་དོ། །དེ་རྣམས་ཀྱི་དུས་སུ་གནས་ཐམས་ཅད་ཡིད་དུ་འོང་བར་འགྱུར་རོ། །གནས་<line/>
ཐམས་ཅད་དག་པར་གྱུར་ནས་འབྲས་ཤུན་པ་ཅན་ཆར་འབབ་ཅིང་འབབ་པར་འགྱུར་རོ། །འབྲས་ཤུན་པ་ཅན་གྱི་ཆར་ཕབ་པའི་རྗེས་སུ་འབྲས་ཤུན་པ་མེད་པའི་ཆར་འབབ་ཅིང་<line/>
</page>
<page index="9" id="413A">༄༅། །འབབ་བར་འགྱུར་རོ། །དེའི་རྗེས་སུ་གོས་དང༌། རྒྱན་གྱི་ཆར་འབབ་ཅིང་འབབ་པར་བྱེད་དོ། །དེའི་མཐར་བུས་མོ་ནུབ་ཙམ་གྱི་ཚད་དང་མཉམ་པའི་རིན་པོ་ཆེ་སྣ་<line/>
བདུན་གྱི་ཆར་འབབ་ཅིང་འབབ་པར་བྱེད་དོ། །དེའི་ཕྱིར་བཅོམ་ལྡན་འདས་ཀྱིས་བཀའ་སྩལ་པ། དྲི་ཞིམ་པ་ཡི་ཆར་འབབ་ཅིང༌། །ཤུན་ཅན་ཤུན་མེད་འབྲས་ཀྱི་ཆར། །གོས་དང་<line/>
རྒྱན་གྱི་ཆར་འབབ་པ། །དེ་ལྟར་དགའ་ཚལ་མཛེས་པ་བཞིན། །རིན་ཆེན་སྣ་བདུན་མ་ལུས་པའི། །དེ་ཡི་གནས་སུ་ཆར་འབབ་བོ། །གནས་ཀུན་གང་བར་བྱས་ནས་ནི། །དེ་ཚེ་<line/>
དགའ་ཚལ་མཛེས་པ་བཞིན། །དེ་རྣམས་འདས་ནས་མི་ཡིབ་པ་རྣམས་འཐོན་ཏེ། དེ་རྣམས་འཐོན་ནས་ཕན་ཚུན་དུ་འཁྱུང་པ་དང༌། དུ་བ་དང༌། ཚུལ་ཁྲིམས་ལྔ་ལ་སོགས་<line/>
པའི་དགེ་བའི་ཆོས་རྣམས་རྗེས་སུ་དྲན་པར་བྱས་ནས་རྫོགས་པར་རྩོམ་མོ། །དེ་ནས་ཚེ་ལོ་བཅུ་པའི་མི་རྣམས་ལས་སྐྱེས་པའི་བུ་དང༌། བུ་མོ་ཚེ་ལོ་ཉི་ཤུ་པར་འཕེལ་ལོ། །དེ་<line/>
ནས་མི་རྣམས་ལ་ལྷག་པར་ཆོས་འཕེལ་བས་གོ་རིམ་བཞིན་དུ་ཚེ་འཕེལ་ཏེ་ཚེ་ལོ་གྲངས་མེད་པར་འགྱུར་རོ། །དེའི་ཚེ་སེམས་ཅན་རྣམས་ལ་རྒས་པ་དང༌། འཆི་བ་མི་མཐོང་<line/>
བར་འགྱུར་རོ། །དེ་ལྟར་སེམས་ཅན་གཞན་ཡང་བག་ཡོད་པར་འགྱུར་ཏེ། དམྱལ་བའི་སྡུག་བསྔལ་ཞེས་བྱ་བ་ནི་ཅི། ཞེས་སེམས་ཅན་རྣམས་སེམས་པ་མེད་དོ། །དེ་ནས་ཚེ་<line/>
</page>
<page index="10" id="413B">གྲངས་མེད་པ་རྣམས་འབྲི་བར་བྱེད་དོ། །སྔར་བཞིན་དུ་བྲི་ནས་ཚེ་ལོ་བརྒྱད་ཁྲི་པར་འགྱུར་རོ། །དེའི་དུས་སུ་འཛམ་བུའི་གླིང་ཐམས་ཅད་དུ་ལྷའི་བུ་མོའི་སྐལ་བ་དང་འདྲ་བར་བུད་མེད་<line/>
དང༑ དེ་ལྟར་སྐྱེས་པ་དང་བཅས་པས་གང་བར་འགྱུར་རོ། །ལྷའི་ཆར་པ་ཟླ་བ་ཕྱེད་དུ་འབབ་པ་དང༌། ཞག་བཅུ་དང༌། ཞག་ལྔ་དང༌། ཉིན་ཞག་ཕྱེད་དུ་སའི་བཅུད་འཕེལ་བར་འགྱུར་<line/>
རོ༑ ༑དེའི་ཚེས་གཞི་ཐམས་ཅད་ཀྱི་ཆ་མཉམ་པ་དང༌། ཚེར་མ་དང༌། ཤིང་རད་རོད་མེད་ཅིང༌། གྲོང་ཁྱེར་ལ་ཕྱོགས་བཞིའི་སྒོ་དང་ལྡན་པ་དང༌། གྲོང་ཁྱེར་གྱི་དབུས་སུ་དཔག་<line/>
བསམ་གྱི་ཤིང་སྐྱེ་བར་འགྱུར་རོ། །དེའི་ཕྱིར་གསུངས་པ། དེ་ནས་དེ་ཡི་གྲོང་ཁྱེར་ནི། །སྣ་ཚོགས་ཚོང་འདུས་སོ་སོ་དང༌། །ལེགས་པར་རབ་བྱུང་རྫིང་བུ་དང༌། །དགའ་ཞིང་རབ་<line/>
ཏུ་གནས་པ་དང༌། །དྲི་མ་མེད་པའི་ཆུ་ཆེན་པོ། །ཤིན་ཏུ་གྲངས་ཞིང་དྲི་བཟང་ལྡན། །རྙོག་མེད་མཉམ་ཞིང་ཚིམ་པ་དང༌། །དེ་ནས་རྙོག་མ་ཡང་དག་གནས། །པདྨ་ཨུཏྤལ་གྱིས་<line/>
གང་ཞིང༌། །རྦ་རླབས་དང་ནི་རྙོག་པ་མེད། །ཏཱ་ལའི་ཕྲེང་བ་བདུན་གནས་ཤིང༌། །རིན་ཆེན་རང་བཞིན་གྱིས་ཁེབས་པ། །ལྕགས་རི་བདུན་དང་ལྡན་པ་དང༌། །གྲོང་ཁྱེར་ཐམས་ཅད་<line/>
འབྲེལ་པ་དང༌། །རྩྭ་ཅན་རྒྱལ་པོའི་ཕོ་བྲང་སྟེ། །དེ་ཚེ་ཏོག་དང་ལྡན་པར་འགྱུར། །གྲོང་ཁྱེར་ཕྱོགས་ཀྱི་སྒོ་བཞི་བུ<span class="conversion-problem" title="113: The ACIP {?}, found alone, may intend U+0F08, but it may intend a question mark, i.e. '?', in the output.  It may even mean that the original text could not be deciphered with certainty, like the ACIP {[?]} does.">?</span>། །དཔག་བསམ་ཤིང་ནི་སྐྱེ་བར་འགྱུར། །སྔོན་པོ་སེར་བོ་དམར་པོ་<line/>
</page>
<page index="11" id="414A">༄༅། །དང༌། །དཀར་པོ་རབ་ཏུ་གསལ་བའི་འོད། །ལྷ་ཡི་གོས་ནི་སྐྱེ་བར་འགྱུར། །ལྷ་ཡི་དྲིན་གྱིས་རྒྱན་དང་ནི། །ལོངས་སྤྱོད་ཉེ་བར་སྤྱོད་པ་རྣམས། །ཐམས་ཅད་<line/>
སྟེང་ནས་འཕྱང་བ་ཡིན། །དེ་ནས་གྲོང་ཁྱེར་དབུས་སུ་ནི། །ཁང་དམིགས་བཞི་དང་ལྡན་བ་ཡིན། །བསོད་ནམས་ལས་ཀྱིས་གྲུབ་པ་ནི། །དཔག་བསམ་ཤིང་གི་སྟེང་ནས་འབྱུང༌། །<line/>
རས་བལ་རས་ནི་བཟང་པོ་དང༌། །ཀོ་མ་ཨུ་དུམ་ཝ་རའི་རས། །བསོད་ནམས་ལས་ཀྱི་གྲུབ་པ་ནི། །དཔག་བསམ་ཤིང་གི་སྟེང་ནས་འབྱུང༌། །མྲྀ་ཏ་མ་ནི་ལག་པས་རྡུང༌། །མུ་<line/>
ར་རྫ་དང་ཨ་ལམ་བྷ། །བསོད་ནམས་ལས་ལས་བྱུང་བ་ནི། །དཔག་བསམ་ཤིང་གི་སྟེང་ནས་འབྱུང༌། །དཔུང་རྒྱན་དག་གི་རྒྱན་དང་ནི། །དཔུང་རྒྱན་དང་ནི་དོ་ཤལ་དང༌། །རིན་ཆེན་<line/>
རང་བཞིན་མགུལ་པའི་རྒྱན། །བསོད་ནམས་ལས་ལས་བྱུང་བ་ནི། །དཔག་བསམ་ཤིང་གི་སྟེང་ནས་འབྱུང༌། །དཔལ་བ་ཁ་ཡི་རྒྱན་དང་ནི། །ནོར་བུ་འོག་པག་ལུས་ལ་ལྡན། །<line/>
བསོད་ནམས་ལས་ལས་བྱུང་བ་ནི། །དཔག་བསམ་ཤིང་གི་སྟེང་ནས་འབྱུང༌། །གཞན་ཡང་རྣམ་པ་སྣ་ཚོགས་པའི། །རྒྱན་རྣམས་ཀུན་གྱིས་རྣམ་པར་བརྒྱན། །བསོད་ནམས་<line/>
ལས་ལས་གྲུབ་པ་ནི། །དཔག་བསམ་ཤིང་གི་སྟེང་ནས་འགྱུར། །མ་སྨོས་མ་བཏབ་རང་བྱུང་བའི། །བསོད་ནམས་ལས་ཀྱིས་སྐྱེས་པ་ནི། །མ་ཞིག་སྤུན་མེད་དི་མ་མེད། །<line/>
</page>
<page index="12" id="414B">འབྲས་ཀྱི་འབྲས་བུ་དྲི་ཞིམ་ལྡན། །འབྲས་རྣམས་བདེ་བར་བཙོས་པ་ན། །མི་རྣམས་ཡོངས་སུ་ལོངས་སྤྱོད་དོ། །དེ་ཡི་འབྲས་ལ་ཟལ་ཟེལ་མེད། །སྟོང་ཕྲག་བརྒྱ་ནི་འབྱུང་བ་ཡིན། །<line/>
འབྲས་ཀྱི་མྱུ་གུ་སྐྱེ་བ་ནི། །ཐམས་ཅད་དུ་ནི་ཁྱབ་པར་གནས། །འབྲས་སྙེ་རེ་རེ་སྐྱེ་བ་ལ། །ཕུལ་ནི་རེ་རེ་འབྱུང་བར་འགྱུར། །མི་རྣམས་ཀྱི་ནི་འབྲས་ཀྱི་དྲི། །ཐམས་ཅད་དུ་ནི་ལོངས་<line/>
སྤྱོད་དོ། །སྟོང་ཕྲག་གཉིས་ཀྱི་ཤིང་རྟའི་ཚད། །ཤིང་རྟ་བརྒྱ་མི་ཚད་ཙམ་དང༌། །ཤིང་རྟ་སུམ་ཅུ་རྩ་དགུ་དང༌། །བྲེ་ཆེན་བཅུ་དྲུག་པ་ཡི་ཁལ། །དེ་ནས་ཡང་ནི་ཀུ་བ་གཉིས། །དེ་ལྟ་<line/>
བུ་ཡི་འབྲས་འབྱུང་ངོ༌། །ས་བོན་གཅིག་ལ་སྐྱེ་བ་ནི། །སྐྱེ་བོ་རྣམས་ཀྱི་བསོད་ནམས་ལས། །གང་ཞིག་ཏོག་དང་ལྡན་པར་གནས། །དུང་གི་རྒྱལ་པོ་མི་ཡི་བདག། དེ་ཡི་ཚེ་ནི་དེ་ལྟར་<line/>
འགྱུར། །ཡོན་ཏན་གྱི་ནི་དཔུང་རྒྱན་འཛིན། །བསམ་པ་ཐམས་ཅད་ཡོངས་སུ་རྫོགས། །བཞིན་ལེགས་རྣ་བའི་རྒྱན་དང་ལྡན། །ཧ་རི་ཙནྡན་ན་ལུས་ལ་བྱུགས། །ཀ་ཤིའི་གོས་ནི་<line/>
མཆོག་ཏུ་གྱོན། །ནོར་ནི་རྒྱ་ཆེར་མང་བ་དང༌། །ཏིང་ཤག་པི་ཝང་གིས་སད་བྱེད། །རྟག་ཏུ་ཤིན་ཏུ་སྐྱིད་པ་དང༌། །དེ་ཡི་ལུས་དང་སེམས་བདེ་ཞིང༌། །དཔག་ཚད་སྟོང་ཕྲག་བཅུ་རུ་<line/>
ནི༑ ༑འཛམ་བུ་གླིང་ནི་གནས་པ་ཡིན། །ཚེར་མ་མེད་ཅིང་ཤིང་མེད་བ། །མཉམ་ཞིང་འཇམ་ལ་སྔོ་བ་སངས་གནས། །དེ་ལ་ནད་ནི་གསུམ་འབྱུང་སྟེ། །འདོད་དང་ཞེན་དང་རྒས་པའོ།།<line/>
</page>
<page index="13" id="415A">༄༅། །ལྔ་བརྒྱའི་ལོ་ལོན་བུད་མེད་ནི། །རྒན་དང་གཞོན་པ་བག་མར་ལེན། །གཏན་དུ་གཉིས་ཀ་བདེ་བ་ཡིན། །རྩོད་པ་མེད་པར་འགྱུར་བ་ཡིན། །འཕྲས་བུ་ལོ་ཏོག་<line/>
ཕུན་སུམ་ཚོགས། །འཁྲི་ཤིང་གེལ་བ་ཤིང་གི་ཚལ། །རྩྭ་ནི་སོར་བཞི་པ་རུ་སྐྱེ། །ཤིན་ཏུ་འཇམ་པའི་ཤིང་བལ་འདྲ། །ཧ་ཅང་མི་གྲང་མི་དྲོ་ཞིང༌། །ཆར་ནི་མཉམ་པར་འབབ་<line/>
བ་དང༌། །རླུང་ནི་ཤིན་ཏུ་ཆུང་བ་དང༌། །དུས་ཚོད་མཉམ་པར་ལྡན་པ་དང༌། །ཆུ་ཀླུང་ཏཱ་ལ་མི་དམན་ཞིང༌། །དེ་དང་དེ་ཡིས་ཡི་ཆ། །ས་ལ་རྡོ་ནི་ཆུད་ལྡན་ལ། །སྲན་ནག་སྲན་ཆུང་<line/>
ཚད་ཙམ་མོ། །མུ་ཏིག་འདྲ་བས་ཡོངས་སུ་གང༌། །རྒྱན་རྣམས་སྐྱེད་མོས་ཚལ་དང་འདྲ། །དགའ་ཞིང་ཡིད་དུ་འོང་བར་འགྱུར། །གྲོང་དང་གྲོང་རྡལ་མང་པོས་གང༌། །དེ་དང་དེ་<line/>
ནི་ཉེ་བ་རུ། །འོད་མ་མྱུག་ཕྲན་ཚལ་བཞིན་ནོ། །བྱ་གག་འཕུར་བ་ཙམ་ཉིད་དོ། །དགེ་ཞིང་རྒྱས་ལ་རྫུ་འཕྲུལ་ལྡན། །ལུགས་ལ་ཉེ་བར་འཚེ་བ་མེད། །རྟག་ཏུ་རྩེ་ཞིང་དགའ་<line/>
བ་དང༌། །གཅིག་ཏུ་བདེ་བས་ཚིམ་པ་དང༌། །རྒྱུ་སྐར་བདེ་བས་བསྐོར་བ་དང༌། །དགའ་ཞིང་ཚིམ་ལ་རབ་ཏུ་དགའ། །བཟའ<span class="conversion-problem" title="113: The ACIP {?}, found alone, may intend U+0F08, but it may intend a question mark, i.e. '?', in the output.  It may even mean that the original text could not be deciphered with certainty, like the ACIP {[?]} does.">?</span>་དང་བཏུང་བ་མང་པོ་ཟ། །ཤ་ཆང་ཆུ་བཞིན་མང་བ་ནི།།<line/>
ལྷ་ཡི་ཕོ་བྲང་ལྕང་ལོ་བཞིན། །ཁང་བཟང་རྒྱལ་པོའི་ཕོ་བྲང་ནི། །ཉམས་དགའ་སྒྲ་མི་སྙན་བཞིན་ནོ། །འཛམ་བུ་གླིང་ཡང་དེ་བཞིན་གྱུར། །དེའི་དུས་སུ་བྱང་ཆུབ་སེམས་དཔའ་<line/>
</page>
<page index="14" id="415B">བྱམས་པ་འདི་ནི་བསྐལ་པ་གྲངས་མེད་པ་བཅུ་དྲུག་དང༌། བསྐལ་པ་འབུམ་ཕྲག་གཅིག་ལྷག་ཙམ་དུ་སྦྱིན་པའི་ཕ་རོལ་ཏུ་ཕྱིན་པ་དང༌། ཕ་རོལ་ཏུ་ཕྱིན་པ་སུམ་ཅུ་རྫོགས་པར་བྱས་ནས་<line/>
ཐམས་ཅད་སྒྲོལ་བཞིན་དུ་སྐྱེ་བ་ལྷག་མའི་ལུས་སྦྱིན་པ་ཆེན་པོ་བྱས་ཤིང༌། ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱས་ཏེ། དེའི་ལུས་ཞིག་ནས་དགའ་ལྡན་དུ་སྐྱེ་བ་རྫོགས་པར་<line/>
བྱས་ནས། སངས་རྒྱས་བྱོན་པར་འགྱུར་རོ་ཞེས་སྒྲོགས་སོ། །སྟོང་ཕྲག་བཅུ་ཡི་ཁོར་ཡུག་གི་ལྷ་རྣམས་ནི་སངས་རྒྱས་བྱོན་པར་འགྱུར་རོ་ཞེས་དམ་འཆའོ། །ཕྱོགས་ལྔར་གཟིགས་<line/>
ཏེ་དགའ་ལྡན་གྱི་ལྷའི་ཆགས་རྣམས་ཀྱི་འཁོར་གྱིས་བསྐོར་ལ། དགའ་ལྡན་ནས་བྱོན་ཏེ། ཏོག་ལྡན་ཞེས་བྱ་བའི་རྒྱལ་པོའི་ཕོ་བྲང་དུ་དུང་གི་རྒྱལ་པོའི་ཚངས་བཟང་མདུན་ན་འདོན།<line/>
བྲམ་ཟེའི་རིགས་ཀྱི་ཚངས་ལྡན་མའི་རུམ་དུ་ཞུགས་ཏེ། འཇིག་རྟེན་གྱི་ཁམས་སྟོང་ཕྲག་བཅུ་གཡོས་སོ། །ཟླ་བ་བཅུ་འདས་ནས། དྲང་སྲོང་ལྷུང་བ་དང༌། རི་དྭགས་རྒྱུ་བའི་གནས་སུ་<line/>
མའི་རུམ་ནས་འཐོན་ཏེ་རིམ་པ་བཞིན་དུ་ཤེས་པ་དང་ལྡན་པར་གྱུར་ཏེ། བདག་ཉིད་ཀྱི་བསོད་ནམས་ཀྱིས་མཐུས་ས་གཞི་བརྟོལ་ནས་སྟེང་དུ་འོངས་ཏེ་རིན་པོ་ཆེ་སྣ་བདུན་གྱི་རང་<line/>
བཞིན་གྱི་ཁང་བཟང་བཞིར་རང་ཉིད་ཀྱི་ལྷ་བཞིན་དུ་ལྷ་མོ་ཟླ་བའི་གདོང་ཅན་མ་ལ་སོགས་པ་ལྷའི་བུ་མོ་བཞིན་དུ་བུད་མེད་མང་པོ་དེ་རྣམས་དང་འགྲོགས་ནས། ལོ་སྟོང་ཕྲག་<line/>
</page>
<page index="15" id="416A">༄༅། །གཅིག་ལྷ་བཞིན་དུ་རྗེས་སུ་ཉམས་སུ་མྱོང་བར་འགྱུར་ཏེ། དེའི་ཉིན་པར་རབ་ཏུ་བྱུང་བའི་གཟུགས་གཅིག་མཐོང་ནས་གསེར་གྱི་གཟེབ་ལ་མི་དགའ་<line/>
བ་སེང་གེའི་རྒྱལ་པོ་བཞིན་དུ་དཔལ་འབྱོར་མ་ལུས་པ་རྫོགས་པ་རིན་པོ་ཆེའི་ཁང་བཟང་རྣམས་ལ་ཤིན་ཏུ་མི་དགའ་བར་གྱུར་ནས་ངེས་པར་འབྱུང་བའི་འདོད་པ་སྐྱེས་སོ། །ཐམས་<line/>
ཅད་སྟོང་ཕྲག་བཅུའི་ཁོར་ཡུག་གི་ལྷ་རྣམས་ལྷའི་མེ་ཏོག་ལ་སོགས་པ་ལག་པས་བླངས་ནས། འཇིག་རྟེན་གྱི་འཁོར་ལོ་འདི་གཅིག་ཏུ་འདུས་ཏེ། དུང་གི་རྒྱལ་པོ་ལ་སོགས་པའི་<line/>
སྐྱེ་བོ་ཆེན་པོས་བཟུང་ནས་དྲི་བཟང་དང༌། ཕྲེང་བ་དང༌། བདུག་སྤོས་ལ་སོགས་པས་ཁང་བཟང་ལ་བསྐོར་ནས་འདུག་གོ །ནམ་མཁའི་ལྷ་རྣམས་ཀྱིས་ལྷའི་མེ་ཏོག་ལག་པས་<line/>
བཟུང་ནས་ལེགས་སོ། །ཞེས་བྱ་བའི་སྒྲ་གཅིག་ཏུ་འབྱིན་པར་བྱེད་དོ། །འོག་མིན་གྱི་བར་དུ་ཐམས་ཅད་སྒྲ་གཅིག་ཏུ་བྱེད་ཅིང་གནས་སོ། །དེའི་དུས་སུ་རིན་པོ་ཆེའི་ཁང་<line/>
བཟང་རྫ་མཁན་གྱི་འཁོར་ལོ་ལྟར་འཁོར་ཞིང་ནམ་མཁའ་ལ་འགྲོའོ། །ཟླ་བ་ཉ་བ་ལ་རྒྱུ་སྐར་གྱི་ཕྲེང་བས་བསྐོར་བ་བཞིན་ནོ། །བྱང་ཆུབ་སེམས་དཔའི་བཙུན་མོ་ཆེན་མོ་<line/>
ལ་སོགས་པ་ནམ་མཁའ་ལ་བཞུད་དོ། །གང་ཞིག་སེམས་དཔའ་ཆེན་པོ་དང་འགྲོགས་ནས་འགྲོ་བའི་སེམས་ཀྱིས། དེ་རྣམས་ཀྱིས་རང་རང་གི་ནམ་མཁའ་མཐོང་སྟེ། ཚངས་<line/>
</page>
<page index="16" id="416B">པ་ཆེན་པོས་དཔག་ཚད་གསུམ་གྱི་ཚད་དང་མཉམ་པའི་གདུགས་དཀར་པོ་འཛིན་ནོ། །བརྒྱ་བྱིན་ལྷའི་རྒྱལ་པོས་དུང་ལ་སོགས་པ་བཟུང་ནས་འབུད་དོ། །དེ་ལྟར་དཔལ་དང༌། སྐལ་བ་<line/>
བཟང་པོ་དང་ལྡན་པའི་ལྷ་དང༌། མིའི་ཚོགས་ཀྱིས་བསྐོར་ནས་ཁང་བཟང་གི་ཀླུ་ཤིང་བྱང་ཆུབ་ཤིང་དྲུང་དུ་གཤེགས་སོ། །དེའི་ཚད་ནི། ཁྲུ་བརྒྱ་ཉི་ཤུ་ཡལ་གའི་བར། །ཡལ་གའི་<line/>
མཐོ་ཚད་དེ་དང་མཉམ། །འཁྲིལ་ནས་སྟེང་ནས་འོག་ཏུ་འཕྱང༌། །རྨ་བྱའི་གདུགས་བཞིན་མཛེས་པའོ། །རྟག་ཏུ་རྩེ་མོར་མེ་ཏོག་གསལ། །ལྷ་ཡི་དྲི་བཟང་བསུང་ལྡང་ཞིང༌། །ཀེ་སར་ཕུལ་ལུ་<line/>
གང་ཙམ་མོ། །མེ་ཏོག་བཟང་པོ་འཁོར་ལོ་ཙམ། །ཕྱོགས་ཕྱོགས་རླུང་གིས་ཁྱེར་བར་བྱེད། །དཔག་ཚད་བཅུ་རུ་ཁྱབ་པ་འོ། །སྟེང་གི་མེ་ཏོག་འོག་ཏུ་ལྷུང༌། །བྱང་ཆུབ་སྙིང་པོར་མེ་ཏོག་བརྩེགས།<line/>
དེའི་དུས་སུ་ནམ་མཁའ་ལ་འགྲོ་བའི་བྱ་རྣམ་པ་སྣ་ཚོགས་པའི་ཚོགས་ཀྱི་སྒྲ་སྙན་པས་མཆོད་དེ། དེ་ལྟར་ཀླུ་ཤིང་གི་བྱང་ཆུབ་ཀྱི་ཤིང་དྲུང་དུ་གཤེགས་ཏེ་ནམ་མཁའ་ལ་འཕང་ཞིང་སའི་<line/>
ཆུ་ཐམས་ཅད་ཉམས་དགའ་བའི་གནས་སུ་སྡོད་དོ། །དེ་ལ་ཞག་བདུན་དུ་དཔལ་གྱི་སྙིང་པོར་དཀའ་བ་སྤྱོད་དོ། །ཚངས་པ་ཆེན་པོས་བླངས་ནས་དངོས་པོ་རྣམས་བཟུང་ནས་རབ་ཏུ་བྱུང་ངོ༌།།<line/>
ཇི་སྙེད་པའི་འཁོར་ཐམས་ཅད་ཀྱང་རབ་ཏུ་བང་ངོ༌། །དེ་ནས་གཞན་ཡང༌། སྟོང་ཕྲག་བརྒྱད་ཅུ་རྩ་བཞི་ཡིས། །བྲམ་ཟེའི་རིག་བྱེད་མཆོག་ཤེས་ཤིང༌། །བྱམས་པ་རབ་ཏུ་བྱུང་བར་<line/>
</page>
<page index="17" id="417A">༄༅། །འགྱུར། །དེ་དང་དེ་ནི་རབ་ཏུ་བྱུང༌། །དེ་ལ་རབ་ཏུ་བྱུང་ནས་ཟླ་བའི་གདོང་ཅན་གྱི་ལྷ་མོས་ཤིན་ཏུ་དངར་བའི་འོ་ཐུག་ཕུལ་ལོ། །ཡོངས་སུ་ལོངས་སྤྱད་ནས།<line/>
སྲོད་ཀྱི་ཐུན་ལ་བྱང་ཆུབ་ཀྱི་ཤིང་དྲུང་དུ་ས་མཉམ་ནས་སྐྱིལ་ཀྲུང་གིས་མ་ཕམ་པ་བཞུགས་སོ། །ཤར་གྱི་འཇིག་རྟེན་གྱི་ཁམས་ཀྱི་ཕྱོགས་སུ་གཟིགས་ཤིང་བཞུགས་སོ། །རིམ་པ་<line/>
བཞིན་དུ་དུས་ལ་ཐམས་ཅད་མཁྱེན་པའི་ཡེ་ཤེས་སོ་སོར་རྟོགས་སོ། །འདི་སྐད་གསུངས་པ། འཁོར་བའི་སྐྱེ་བོ་མ་ལུས་པ། །དུག་མེད་པ་ནི་བཙལ་བའི་ཕྱིར། །དུག་མེད་ཁྱིམ་ནི་<line/>
བྱེད་པ་ནི། །ཡང་ཡང་སྐྱེ་བ་སྡུག་བསྔལ་བ། །ཁྱིམ་ནི་བྱེད་པ་མཐོང་བར་འགྱུར། །ཁྱིམ་ནི་གཞན་ནི་བྱེད་པ་མེད། །སྡུག་བསྔལ་ཐམས་ཅད་གཞིག་པ་དང༌། །དུག་ལྡན་ཁྱིམ་ནི་<line/>
གཞིག་པའོ། །སེམས་ཀྱི་དུག་ནི་སྤོང་བ་དང༌། །སྲེད་པ་ཟད་ནས་གྲོལ་བར་འགྱུར། །ཆེད་དུ་བརྗོད་པ་གསུངས་པའོ། །བྱང་ཆུབ་ཀྱི་ཤིང་གི་དྲུང་དུ་ཞག་བཞི་བཅུ་རྩ་དགུ་བཞུགས་<line/>
ནས་ཚངས་པས་གསོལ་བ་འདེབས་པའི་ཕྱིར། ཆོས་ཀྱི་འཁོར་ལོ་བསྐོར་བའི་ཆེད་དུ་དྲང་སྲོང་ལྷུང་བའི་གནས་སུ་གཤེགས་པ་དང༌། དེ་ནས་དེར་གཤེགས་པ་ན། ཞབས་ནི་<line/>
བཏེག་དང་བཞག་པ་ན། །མེ་ཏོག་པདྨ་སྐྱེས་པར་འགྱུར། །འདབ་མཉམ་ཁྲུ་ནི་སུམ་ཅུ་པ། །འདབ་ཆུང་ཁྲུ་ནི་ཉི་ཤུ་ལྔ། །གེ་སར་ཁྲུ་ནི་ཉི་ཤུ་པ། །ལྟེ་བ་ཁྲུ་ནི་བཅུ་དྲུག་པ། །གེ་སར་<line/>
</page>
<page index="18" id="417B">རྣམས་ནི་ཁྱབ་པར་གནས། །པདྨའི་མཛོད་སྤུ་ཐམས་ཅད་དུའོ། །སྟོབས་བཅུ་པའི་འོད་ཀྱིས་ཉིན་མོར་བྱེད་པའི་འོད་ཟིལ་གྱིས་གནོན་ནོ། །ཉིན་མོ་དང༌། མཚན་མོ་མི་བྱེད་བར་གྱུར་ཏོ། །<line/>
དེ་ལ་སྲོད་དང༌། ཐོ་རངས་བྱ་རྣམས་སྐད་སྒྲོགས་སོ། །མེ་ཏོག་ཁ་ཟུམ་པ་དང༌། བྱེ་བས་མཚན་མོ་དང༌། ཉིན་མོར་ཤེས་པར་བྱེད་དོ། །གང་དང༌། གང་དུ་ཆོས་སྟོན་པར་བྱེད་པ་དེ་དང༌། དེ་རུ་<line/>
ཆོས་ཀྱི་སྒྲ་སྒྲོགས་སོ། །དེའི་ཕྱིར་གསུངས་པ། འོད་དང་འོད་ཟེར་ཚད་རྣམས་ནི། །དབྱངས་དང་དབྱངས་ཀྱི་ཚད་ཙམ་མོ། །གཟི་བརྗིད་གཟི་ཡི་ཚད་རྣམས་ནི། །བསོད་ནམས་བསོད་ནམས་<line/>
ཀྱི་ནི་ཚད། །ཤེས་རབ་ཤེས་རབ་ཀྱི་ནི་ཚད། །གྲགས་པ་གྲགས་པ་ཡི་ནི་ཚད། །ཁ་དོག་ཁ་དོག་གི་ནི་ཚད། །ཆོས་ནི་ཆོས་རྣམས་ཀྱི་ནི་ཚད། །དེ་ནས་སྟོང་ཕྲག་བརྒྱད་ཅུ་རྩ་བཞིའི་བྲམ་<line/>
ཟེ་དང༌། བྱེ་བ་ཕྲག་བཅོ་བརྒྱད་ཀྱི་ཚངས་པ་རྣམས་ཀྱིས་བདུད་རྩིའི་བཏུང་བ་འཐུང་ནས། ཇི་ལྟར་བཅོམ་ལྡན་འདས་བསོད་ནམས་ཀྱི་མཐུ་ཡིས་རྣམ་པ་བརྒྱ་ཕྲག་དུ་མའི་འོད་ཟེར་<line/>
འཕྲོ་ཞིང༌། རྣམ་པ་བརྒྱ་ཕྲག་དུ་མའི་མཚན་རྫོགས་པ་མཚན་སུམ་ཅུ་རྩ་གཉིས་མཆོག་དང་ལྡན་པ། དཔེ་བྱད་བཟང་པོ་བརྒྱད་ཅུ་དང་ལྡན་པར་བརྒྱ་ཕྲག་དུ་མའི་སྐུ་མདོག་རྣམ་<line/>
པ་དུ་མའི་ཡ་མཚན་དང་ལྡན་པར་གྱུར་པ། བརྒྱ་ཕྲག་དུ་མའི་འོད་ཟེར་དེའི་སྐུ་ལས་འཐོན་པར་གྱུར་ཏོ། །དེ་ནི་ཁ་དོག་སྔོན་པོ་དང༌། ཁ་དོག་སེར་པོ་དང༌། ཁ་དོག་དམར་པོ་དང༌།<line/>
</page>
<page index="19" id="418A">༄༅། །ཁ་དོག་དཀར་པོ་དང༌། བཙོད་ཀྱི་མདོག་ལྟ་བུའི་འོད་ཟེར་དང་ལྡན་པའི་སྐུ་མདོག་ཅན་ནོ། །དེའི་སྐུ་ལུས་ལ་འབྱུང་བ་ནི་ཤིང་ཏཱ་ལའི་ཚད་ཙམ་གྱི་འོད་ཟེར་<line/>
འཕྲོའོ། །དུས་དང༌། དུས་མ་ཡིན་པ་དང༌། ཟུང་དང༌། ཟུང་མ་ཡིན་པ་དང༌། ཕུང་པོ་དང༌། ཕུང་པོ་མ་ཡིན་པ་ནི། བཅོམ་ལྡན་འདས་ཀྱི་སྐུ་ལུས་ལ་ལན་གསུམ་བསྐོར་བ་བྱས་ནས་རྒྱང་རིང་<line/>
དུ་འགྲོ་བ་དང༌། ཐུང་དུ་འགྲོ་བའོ། །བཅོམ་ལྡན་འདས་དེའི་སྐུ་ལུས་ནི་མཐོ་ཚད་དུ་ཁྲུ་བརྒྱད་ཅུ་རྩ་བརྒྱད་པར་འགྱུར་རོ། །ཞབས་ཀྱི་འོག་ནས་པུས་མོའི་བར་དུ་ཁྲུ་ཉི་ཤུ་རྩ་<line/>
གཉིས་སོ། །པུས་མོ་ནས་ལྟེ་བའི་བར་དུ་ཁྲུ་ཉི་ཤུ་རྩ་གཉིས་སོ། །ལྟེ་བ་ནས་སྒྲོག་རུས་ཀྱི་བར་དུ་ཁྲུ་ཉི་ཤུ་རྩ་གཉིས་སོ། །སྒྲོག་རུས་ནས་སྤྱི་གཙུག་གི་བར་དུ་ཁྲུ་ཉི་ཤུ་རྩ་གཉིས་<line/>
སོ༑ ༑དཔུང་པ་གཉིས་ཀྱི་བར་དུ་ཁྲུ་ཉི་ཤུ་རྩ་ལྔའི་ཚད་དོ། །སྒྲོག་རུས་རེ་རེའི་ཀྱུས་ནི་ཁྲུ་ལྔ་ལྔའོ། །སྙན་གཉིས་ཀྱི་རྩེ་མོ་ནས་རྩ་བའི་བར་ལ་ཁྲུ་བདུན་བདུན་ནོ། །སྤྱན་རེ་རེའི་མཆུ་<line/>
རུ་ཁྲུ་ལྔ་ལྔའོ། །སྨིན་མ་གཉིས་ཀྱི་དཀྱུས་སུ་ཁྲུ་ལྔ་ལྔའོ། །སྨིན་མ་གཉིས་ཀྱི་དབུས་ཀྱི་བར་ཞེང་ལ་ཁྲུ་ལྔའོ། །ཤངས་ལ་ཁྲུ་བདུན་ནོ། །ཡ་མཆུ་མ་མཆུ་གཉིས་ཀྱི་མཆུ་རུ་ཁྲུ་བཅུ་<line/>
བཅུའོ། །ལྗགས་ཀྱི་བཟླུམས་སུ་ཁྲུ་ལྔའོ། །གཙུག་ཏོར་ལ་ཁྲུ་ལྔའོ། །གསེར་གྱི་མེ་ལོང་དང་འདྲ་བའི་ཞལ་གྱི་དཀྱིལ་འཁོར་ལ་ཁྲུ་ཉི་ཤུ་རྩ་ལྔའོ། །མགུལ་པ་ལ་ཁྲུ་ལྔའོ། །<line/>
</page>
<page index="20" id="418B">ཕྱག་གཉིས་ཀྱི་རིང་དུ་ཁྲུ་བཞི་བཅུ་རྩ་བཞི་པ་ཡིན་ནོ། །དེ་ནི་འདི་བཞིན་དུ་དཔེ་མེད་པའི་སངས་རྒྱས་ཀྱི་དཔལ་མཐའ་ཡས་པའི་སངས་རྒྱས་ཀྱི་རོལ་པའོ། །སྟོང་ཕྲག་<line/>
བཅུའི་འཇིག་རྟེན་གྱི་ཁོར་ཡུག་ཐམས་ཅད་ཀྱི་ལྷ་རྣམས་དང༌། དེའི་རྗེས་སུ་མི་རྣམས་ཀྱི་ནང་དུ་གནས་ནས་ཆོས་ཀྱི་འཁོར་ལོ་བསྐོར་རོ། །ཆོས་སྟོན་པའི་གནས་དང༌། བྱེ་བ་འབུམ་<line/>
ཕྲག་གཅིག་གི་ལྷ་དང༌། མིའི་འཆིང་བ་གྲོལ་བ་དང༌། ཆོས་ཀྱི་དང་པོ་ཐོབ་པ་དང༌། ཆོས་ཀྱི་དང་པོ་མ་ཐོབ་པ་རྣམས་མཐོ་རིས་སུ་སྐྱེ་བར་འགྱུར་རོ། །དེ་ལྟར་མཆོག་དང་ལྡན་པའི་<line/>
བྱམས་པ་སུ་ཞིག་གིས་མི་མཐོང༌། ང་ནི་མ་བསད་པ་དང༌། ཕ་བསད་པ་དང༌། དགེ་སློང་མ་སུན་ཕྱུང་བ་དང༌། དགེ་འདུན་གྱི་དབྱེན་བྱས་པ་དང༌། མཚམས་མེད་པ་ལྔའི་ལས་<line/>
བྱས་པ་དང༌། མཆོད་རྟེན་བཤིག་པ་དང༌། བྱང་ཆུབ་ཀྱི་ཤིང་བཅད་པ་དང༌། བྱང་ཆུབ་སེམས་དཔའ་བསད་པ་དང༌། དགེ་འདུན་གྱི་ཁ་ཟས་བརླག་པར་བྱས་པ་དང༌། ཤིན་ཏུ་སེར་སྣ་<line/>
ཆེ་བ་དང༌། ལོག་པར་ལྟ་བ་ངེས་པ་དང༌། འཕགས་པའི་གང་ཟག་ལ་སྐུར་པ་འདེབས་པ་དང༌། གཅེར་བུ་པའི་རིགས་ཏེ། དེ་རྣམས་ཀྱིས་མི་མཐོང་ངོ༌། །ཚིགས་བཅད་སྟོང་ཕྲག་གཅིག་<line/>
གིས་སོ་སོར་བརྒྱན་པ་འདི་ཐམས་ཅད་སྒྲོལ་གྱི་སྐྱེས་རབས་ཆེན་པོ་ཉི་མ་གཅིག་ལ་སྐྱེ་བོ་རྣམས་ཀྱིས་བཤད་པ་དང༌། མཉན་པ་དང༌། མར་མེ་སྟོང་ཕྲག་གཅིག་གམ། སྟོང་ཕྲག་<line/>
</page>
<page index="21" id="419A">༄༅། །གཅིག་གི་མེ་ཏོག་ཕུལ་པའམ། སྟོང་ཕྲག་གཅིག་གི་ཨུཏྤ་ལ་སྔོན་པོའི་མེ་ཏོག་གམ། མཆོད་རྟེན་བྱེད་པའམ། སངས་རྒྱས་ཀྱི་སྐུ་གཟུགས་བྱེད་པའམ།<line/>
དེ་ལ་མཆོད་པ་བྱེད་པས་ནི་བྱམས་པ་སངས་རྒྱས་པའི་དུས་སུ། དེའི་དྲུང་དུ་དང་པོའི་ཆོས་ཐོབ་ཅེས་སྐྱེ་བར་འགྱུར་རོ། །སེམས་ཅན་ལྷག་མ་རྣམས་ཀྱིས་སྦྱིན་པ་བྱིན་པ་དང༌། ཚུལ་<line/>
ཁྲིམས་བསྲུངས་པ་དང༌། གཙུག་ལག་ཁང་སྦྱངས་པ་དང༌། བྱང་ཆུབ་ཀྱི་ཤིང་བསྐྲུན་པ་དང༌། མཆོད་རྟེན་བྱས་པ་དང༌། མཆོད་རྟེན་དང༌། བྱང་ཆུབ་ཀྱི་ཤིང་ལ་རིམ་གྲོ་བྱས་པ་<line/>
དང༑ སྐྱེད་མོས་ཚལ་བསྐྲུན་པ་དང༌། ཟམ་པ་བཙུགས་པ་དང༌། ལམ་བཅོས་པ་དང༌། མགྲོན་ཁང་བྱས་པ་དང༌། ཁྲོན་པ་བྱས་པ་དང༌། བསྟན་པའི་བྱ་བ་བྱས་པ་དང༌། ཆོས་ཀྱི་<line/>
གནས་ལ་བྱི་དོར་བྱས་པ་དང༌། དྲི་དང༌། ཕྲེང་བ་ལ་སོགས་པས་མཆོད་པར་བྱེད་པ་དང༌། གུས་པར་བྱས་ནས་ཆོས་མཉན་པ་དང༌། ཁ་ཟས་ཙམ་གྱི་སྦྱིན་པ་དགེ་འདུན་ལ་གཏོང་བ་<line/>
དང༑ ཕ་དང༌། མ་ལ་བསྙེན་བཀུར་བྱེད་པ་དང༌། རིགས་ཀྱི་གཙོ་བོ་ལ་བསྙེན་བཀུར་བྱེད་པ་དང༌། གསོ་སྦྱོང་ལ་གནས་པ་ལ་ཁ་ཟས་སྟེར་བ་དང༌། གློ་བུར་བའི་བཙུན་པ་ལ་སྦྱིན་<line/>
པ་སྟེར་བ་དང༌། བསོད་སྙོམས་པ་ལ་སྟེར་བ་དང༌། སྟན་འབུལ་བའི་སྐྱེ་བོས་ཡང་དག་པར་རྫོགས་པའི་སངས་རྒྱས་བྱམས་པ་མཐོང་བར་འགྱུར་རོ། །ཐ་ན་མེ་ཏོག་སྙིམ་པ་<line/>
</page>
<page index="22" id="419B">གང་ཙམ་མམ། མར་མེ་གཅིག་ཙམ་འབུལ་བའམ། གཞན་བསོད་ནམས་བྱེད་པ་རྣམས་ལ་རྗེས་སུ་ཡི་རང་བ་དང༌། ལྷའམ། མི་རྣམས་ཀྱི་དགེ་བ་འདི་རྣམས་བྱེད་པ་ནི། དེའི་དུས་སུ་<line/>
བྱོན་པའི་ཡང་དག་པར་རྫོགས་པའི་སངས་རྒྱས་བྱམས་པ་མཐོང་བར་འགྱུར་རོ། །དེ་ལ་ཡང་དག་པར་རྫོགས་པའི་སངས་རྒྱས་བྱམས་པ་མཐོང་བར་འདོད་པ་རྣམས་ཀྱིས་སྦྱིན་པ་གཏོང་<line/>
པ་དང༌། ཚུལ་ཁྲིམས་བསྲུང་བ་དང༌། གསོ་སྦྱོང་གི་ལས་བྱེད་པ་སྒོམ་པར་བྱེད་པ་དང༌། དགེ་བའི་ལས་ཀྱི་བག་ཡོད་པར་གྱུར་ན་གདོན་མི་ཟ་བར་མཐོང་ངོ༌། །གང་ཞིག་ཚངས་པར་<line/>
སྤྱད་པ་སྤྱོད། །ཐུབ་པའི་གསུང་རབ་ཐོས་པ་དང༌། །དེ་རྣམས་འཁོར་བ་ལས་གྲོལ་ཞིང༌། །བླ་མེད་མཆོག་གྱུར་འཆི་བ་མེད། །ཚངས་པར་སྤྱད་པ་སྤྱོད་བྱེད་ཅིང༌། །མཆོད་འོས་རྣམས་<line/>
ལ་སྟེར་བ་དང༌། །གསོ་སྦྱོང་རྣམས་ལ་གནས་པ་དང༌། །ལེགས་པར་བྱམས་པ་བསྒོམ་པར་གྱིས། །བག་ཡོད་པར་ནི་འགྱུར་བ་དང༌། །རྟག་ཏུ་བསོད་ནམས་བྱ་བ་བྱེད། །དགེ་བ་<line/>
འདི་རྣམས་བྱས་པ་ཡིས། །སྡུག་བསྔལ་མཐར་ནི་བྱེད་པའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དགེ་སློང་དེ་དག་བཅོམ་ལྡན་འདས་ཀྱིས་གསུངས་པ་ལ་མངོན་<line/>
པར་བསྟོད་དོ། །བྱམས་པའི་མདོ་རྫོགས་སོ།། །།པཎྜི་ཏ་ཆེན་པོ་ཨཱནྣྟ་ཤྲཱིའི་ཞལ་སྔ་ནས། མང་དུ་ཐོས་པའི་ལོ་ཙྪ་བ་ཤཱཀྱའི་དགེ་སློང་ཉི་མ་རྒྱལ་མཚན་<line/>
</page>
<page index="23" id="420A">༄༅། །དཔལ་བཟང་པོས། སྐད་གཉིས་སྨྲ་བ་རྣམས་ཀྱི་གདན་ས་གཙུག་ལག་ཁང་ཆེན་པོ་དཔལ་ཐར་པ་གླིང་དུ་བསྒྱུར་ཅིང་ཞུས་ཏེ་གཏན་ལ་ཕབ་པའོ། །ས་སྟེང་<line/>
དུ་ཉི་མ་དང༌། ཟླ་བ་ལྟར་གྱུར་ཅིག༑ <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
