<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="39" index="11"/>
<offset page="707" line="4" col="3"/>
<range start="1" end="35"/>
<title>འཕགས་པ་བཏ་སའི་རྒྱལ་པོ་འཆར་བྱེད་ཀྱིས་ཞུས་པ་ཞེས་བྱ་བའི་ལེའུ། </title>
<section>དཀོན་བརྩེགས། </section>
<volume>ཅ</volume>
<status asof="31Jan2012">checked, but not manually proofread</status>
</info>
<pageset>
<page index="1" id="355A">།།རྒྱ་གར་སྐད་དུ། ཨཱཪྻ་ཨུ་ད་ཡ་ན་བད་ས་རཱ་ཛ་བ་རི་པྲྀ་ཙྪཱ་ནཱ་མ་པ་རི་བརྟ། བོད་སྐད་དུ། འཕགས་པ་བད་སའི་རྒྱལ་པོ་འཆར་བྱེད་ཀྱིས་ཞུས་པ་ཞེས་བྱ་བའི་<line/>
ལེའུ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པའི་དུས་གཅིག་ན། བཅོམ་ལྡན་འདས་ཀོའུ་ཤམྦྷི་ན་དབྱངས་ཅན་གྱི་<line/>
ཀུན་དགའ་ར་བ་ན། དགེ་སློང་ལྔ་བརྒྱ་ཙམ་གྱི་དགེ་སློང་གི་དགེ་འདུན་ཆེན་པོ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དང་ཐབས་གཅིག་ཏུ་བཞུགས་ཏེ།<line/>
དེའི་ཚེ་ན་མ་དུའི་བུ་མོ་དཔེ་མེད་ཕྲག་དོག་དང༌། སེར་སྣས་ཟིན་པས། བཙུན་མོ་སྔོ་སངས་ཅན་ལ་ལྷག་པར་དམིགས་ནས། བད་སའི་རྒྱལ་པོ་འཆར་བྱེད་ལ། ལྷ། མཁྱེན་པར་མཛད་<line/>
དུ་གསོལ། བཙུན་མོ་སྔོ་སངས་ཅན་ལ་སོགས་པ་བུད་མེད་ལྔ་བརྒྱ་ནི། དགེ་སློང་གོའུ་ཏ་མ་དང་ལྷན་ཅིག་ཏུ་རབ་ཏུ་སྐྱོན་ཆགས་པར་བགྱིད་དེ། དེའི་སླད་དུ་བདག་གིས་ལྷ་ལ་<line/>
གསོལ་བ་ལགས་ཀྱི། ཇི་ལྟར་མཁྱེན་པ་དེ་བཞིན་དུ་མཛད་དུ་གསོལ། ཞེས་རྫུན་གྱིས་ཚིག་གིས་དབྱེན་བྱས་པར་གྱུར་ཏོ། །དེ་ནས་བད་སའི་རྒྱལ་པོ་འཆར་བྱེད། མ་དུའི་བུ་མོ་<line/>
</page>
<page index="2" id="355B">དཔེ་མེད་ཀྱིས་དབྱེན་བྱས་པས། བཅོམ་ལྡན་འདས་དང༌། ཉན་ཐོས་ཀྱི་དགེ་འདུན་རྣམས་ལ་ཐ་བ་དང༌། འཁྲུག་པ་དང༌། ཁྲོ་བ་སྐྱེས་པར་གྱུར་ཏོ། །དེ་ཡི་མ་རངས་ཤིང༌། ཁྲོ་བ་དང་རྔམ་<line/>
པས་ཟིལ་གྱིས་ནོན་པས། བཙུན་མོ་སྔོ་སངས་ཅན་གསད་པའི་ཕྱིར་གཞུ་བདུངས་ནས། མདའ་སྟེའུ་ཀ་ཉ་རྔ་མ་བླངས་ཏེ་འཕངས་སོ། །དེ་ནས་དེའི་མོད་ལ་བཙུན་མོ་སྔོ་སངས་ཅན་གྱིས།<line/>
བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཕྱག་འཚལ་ལོ། །ཞེས་བཅོམ་ལྡན་འདས་ལ་ཕྱག་བྱས་ཤིང༌། བཅོམ་ལྡན་<line/>
འདས་ཀྱི་བསྔགས་པ་བརྗོད་ནས། བྱམས་པའི་ཏིང་ངེ་འཛིན་ལ་སྙོམས་པར་ཞུགས་སོ། །དེ་ནས་འདི་ལྟར་སངས་རྒྱས་ཀྱི་མཐུས། མདའ་སྟེའུ་ཀ་ཉ་རྔ་མ་དེ་དེ་ནས་ཕྱིར་ལོག་སྟེ། བད་<line/>
སའི་རྒྱལ་པོ་འཆར་བྱེད་དེ་ཉིད་ཀྱི་མགོ་བོའི་དྲང་ཐད་ཀྱི་སྟེང་གི་བར་སྣང་ལ་འབར། རབ་ཏུ་འབར། ཀུན་དུ་རབ་ཏུ་མཆེད་དེ། འབར་ཞིང་མེ་ལྕེ་གཅིག་ཏུ་གྱུར་ཏེ། ཕར་འགྲོ། ཚུར་<line/>
འགྲོ་ཞིང་འདུག་འདུག་ནས། བད་སའི་རྒྱལ་པོ་འཆར་བྱེད་ད་ལ་བ་དེར་སོང་ནས། བད་སའི་རྒྱལ་པོ་འཆར་བྱེད་ཀྱི་གཡོན་རོལ་ལོགས་སུ་འདུག་པར་གྱུར་ཏེ། དེའི་ལུས་ལ་ནི་<line/>
མ་ཕོག་གོ །ལན་གཉིས་ལན་གསུམ་དུ་དེ་ལྟར་གྱུར་པ་དང༌། དེ་ནས་བཙུན་མོ་སྔོ་སངས་ཅན་གྱིས། བད་སའི་རྒྱལ་པོ་འཆར་བྱེད་ལ་འདི་སྐད་ཅེས་སྨྲས་སོ། །རྒྱལ་པོ་ཆེན་པོ།<line/>
</page>
<page index="3" id="356A">༄༅། །དེ་ལྟ་ལགས་པས། གལ་ཏེ་ཁྱོད་དེ་བཞིན་གཤེགས་པ་ལ་ཕྱག་འཚལ་ན། ཁྱོད་ལ་ཡང་བདེ་ལེགས་སུ་འགྱུར་ལགས་སོ། །དེ་ནས་བད་སའི་རྒྱལ་པོ་<line/>
འཆར་བྱེད་འཇིགས་ཤིང་དངངས་ལ། སྒྱིད་ལུག་ཅིང་སྤུ་ཟིང་ཞེས་བྱེད་པར་གྱུར་ཏེ། ས་ལ་འགྱེལ་ནས་བཙུན་མོ་སྔོ་སངས་ཅན་ལ་ཚིགས་སུ་བཅད་དེ་སྨྲས་པ། ཁྱོད་ནི་ལྷ་མོའམ་<line/>
དྲི་ཟ་མོ། །ཤ་ཟ་མོའམ་སྲིན་མོའམ། །ངས་ནི་ཇི་ལྟར་གཟུང་བར་བྱ། །ང་ཡིས་དྲིས་པ་དེ་སྨྲོས་ཤིག། གང་ལ་མཚོན་གྱིས་མི་གནོད་པའི། །བུད་མེད་འགའ་ཡང་ཡོད་མིན་ཏེ། །<line/>
ངས་ནི་འདི་ལ་གང་དུ་ཡང༌། །ཐོས་སམ་མཐོང་ངམ་ཤེས་པའང་མེད། །ང་ནི་སྟོབས་ལྡན་བརྩོན་འགྲུས་ཅན། །འཕོངས་གི་ཤེས་པ་ལེགས་བསླབས་པས། །ང་ཡི་མདའ་འདི་<line/>
གདོན་མི་ཟ། །ནམ་ཡང་མི་ཕོག་ཡོང་མིན་ཏེ། །སྤྲེའུའམ་ཡང་ན་བྱ་དང་ནི། །མིའམ་ཡང་ན་འབེན་ཡང་རུང༌། །གང་ལ་ང་ཡིས་མདའ་འཕངས་པ། །ནམ་ཡང་མི་ཕོག་ཡོད་<line/>
མིན་ན། །དེ་རིང་མདའ་འདི་འཕངས་པ་ནི། །བཟློག་པའི་ཚུལ་དུ་ཕྱིར་འོངས་ཏེ། །ལུས་ལ་གནོད་པ་མེད་པ་ནི། །ང་ཡི་མདུན་དུ་འདུག་པར་གྱུར། །གཞན་གྱི་ཚིག་ནི་མཉན་ནས་<line/>
ཀྱང༌། །ང་ནི་ཁྱོད་ལ་གསོད་འདོད་ན། །ང་ནི་ཁྱོད་ལ་སྐྱབས་སུ་འགྲོ། །སྡུག་བསྔལ་གྱུར་པ་ང་ལ་སྐྱོབས། །ཕྱིན་ཆད་འདི་འདྲ་མི་བྱེད་ཀྱི། །སྡུག་བསྔལ་བ་ལ་དེང་བཟོད་ཀྱི། །ཁྱོད་<line/>
</page>
<page index="4" id="356B">སྔོན་དགའ་བ་དྲན་བྱོས་ལ། །དང་བར་གྱིས་ཤིང་ཁྲོ་ཐུལ་ཅིག། དེ་ནས་བཙུན་མོ་སྔོ་སངས་ཅན་གྱིས། །བད་སའི་རྒྱལ་པོ་འཆར་བྱེད་ལ་ཚིགས་སུ་བཅད་དེ་སྨྲས་པ། བདག་ནི་ལྷ་མིན་<line/>
དྲི་ཟ་མིན། །ཤ་ཟ་མོ་མིན་སྲིན་མོ་མིན། །བདག་ནི་བཙུན་མོ་སྔོ་སངས་ཅན། །འཇིག་རྟེན་མགོན་བོའི་ཉན་ཐོས་མ། །ལྷ་ཁྱོད་ལ་ནི་སྙིང་བརྩེ་བས། །བདག་གིས་སེམས་ནི་མཉམ་གཞག་<line/>
གིས། །ཁྱབ་བདག་འཇིག་རྟེན་མགོན་པོ་ལ། །ཐུགས་ནི་རབ་ཏུ་དང་བར་མཛོད། །བསྐལ་པ་བྱེ་བ་སྟོང་རྣམས་སུ། །གང་གིས་བྱས་པའི་ལེགས་བསྒོམས་ཏེ། །བྱམས་ལ་གནས་པའི་<line/>
སྐྱེས་བུ་དང༌། །བུད་མེད་ངག་ནི་མི་གསོད་གསུངས། །གང་ཞིག་ལོ་ཏོག་སྨིན་པ་ལ། །སེར་ལྟར་ཡང་དག་ཇི་བཞིན་མཁྱེན། །བུད་མེད་རྣམས་ཀྱིས་གནོད་མེད་པ། །དེ་ཡི་བསྟན་ལ་<line/>
བདག་དགའ་ལགས། །འཇིག་རྟེན་མགོན་པོ་ཐམས་ཅད་ཀྱིས། །བུད་མེད་རྣམས་ནི་སྨད་པར་གསུངས། །བུད་མེད་རྣམས་ལ་མི་ལྟ་བ། །འཇིག་རྟེན་མགོན་པོ་རྣམས་ཀྱིས་བསྔགས། །སངས་<line/>
རྒྱས་རྣམས་དང་རང་སངས་རྒྱས། །བྱང་ཆུབ་སེམས་དཔའ་ཉན་ཐོས་རྣམས། །བུད་མེད་བསྟེན་པར་མི་མཛད་དེ། །དེ་ནི་བྱིས་པའི་སྤྱོད་ཡུལ་ལགས། །བུད་མེད་རྣམས་ལ་བརྟེན་པ་ནི། །ཀུན་<line/>
ནས་བདུད་ཀྱི་ཞགས་པར་གསུང༌། །སྡིག་པ་རྣམས་ལ་ཆགས་པ་ནི། །ཀུན་འཇོམས་དཀྲུགས་པའི་ཤུལ་དང་འདྲ། །མི་མཁས་བུད་མེད་ཆགས་པ་དང༌། །སྡིག་པའི་ལས་ནི་བགྱིད་<line/>
</page>
<page index="5" id="357A">༄༅། །པ་དང༌། །ཡེ་ཤེས་སྤོང་བར་འཚལ་བ་ཡི། །སེམས་ཅན་རྣམས་ནི་ངན་འགྲོར་ཁྲིད། །མཁས་པ་ཐར་པར་འཚལ་བ་ཡིས། །བུད་མེད་བསྟེན་པར་མི་བགྱི་སྟེ། །<line/>
ཞུགས་གཏམས་དུ་བ་མ་མཆིས་པའི། །དོང་དུ་མཆོང་བར་མི་དོང་ལགས། །ཡིད་འོང་བཀའ་མཆིད་བགྱིས་པ་དང༌། །བལྟས་པས་ཀྱང་ནི་འཆིང་བགྱིད་ཅིང༌། །མི་བཟད་དམྱལ་བར་<line/>
ལྟུང་བས་ན། །ཁྱོད་ནི་བུད་མེད་ཚིག་མ་གསན། །བདག་ནི་ཁྲོ་བ་མ་མཆིས་ཏེ། །བདག་གི་ཡིད་ནི་རབ་ཏུ་དང༌། །ཁྱབ་བདག་འཇིག་རྟེན་མགོན་པོ་ལ། །ཐུགས་ནི་རབ་ཏུ་དང་བར་<line/>
མཛོད། །རྒྱལ་པོ་ཆེན་པོ་བཞུད་མཛོད་དེ། །ཁྱོད་ཀྱིས་རྐང་གཉིས་མཆོག་གཟིགས་ལ། །དེ་ཡིས་ཆོས་ནི་གང་བསྟན་པ། །གཡེལ་མ་མཆིས་པར་ཁྱོད་ཀྱིས་གསོན། །དེ་ནས་<line/>
བད་སའི་རྒྱལ་པོ་འཆར་བྱེད་བཙུན་མོ་སྔོ་སངས་ཅན་གྱིས་བསྐུལ་བས། རྒྱལ་པོའི་མཐུ་ཆེན་པོ་དང༌། རྒྱལ་པོའི་འབྱོར་པ་ཆེན་པོ་དང༌། སྐྱེ་བོའི་ཚོགས་ཕལ་པོ་ཆེས་ཡོངས་<line/>
སུ་བསྐོར་ཅིང་མདུན་དུ་བདར་ནས་བརྟད་ཅིང་མྱུར་བ་མྱུར་བར་བཅོམ་ལྡན་འདས་ཀྱི་སྤྱན་སྔར་སོང་བ་དང༌། དེས་བཅོམ་ལྡན་འདས་མཛེས་པ། དང་པར་གྱུར་པ། དབང་པོ་ཞིབ།<line/>
ཐུགས་ཞི་བ། དུལ་བ་དང༌། ཞི་གནས་ཀྱི་མཆོག་དམ་པའི་ཕ་རོལ་ཏུ་བྱོན་པ། བསམ་གཏན་དམ་པ་རྣམས་ཀྱི་ཕ་རོལ་ཏུ་གཤེགས་པ། གསེར་གྱི་མཆོད་སྡོང་ལྟར་མངོན་<line/>
</page>
<page index="6" id="357B">པར་འཕགས་པ། དཔལ་གྱིས་མཛེས་ཤིང་ལྷམ་མེ། ལྷན་ནེ། ལྷང་ངེ་སྟེ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་སྐུ་ལེགས་པར་བརྒྱན་པ་།དགེ་སློང་དང༌། དགེ་སློང་མ་དང༌།<line/>
དགེ་བསྙེན་དང༌། དགེ་བསྙེན་མ་དང༌། བྱང་ཆུབ་སེམས་དཔའི་དགེ་འདུན་གྱིས་ཡོངས་སུ་བསྐོར་བ། ལྷ་དང༌། ཀླུ་དང༌། གནོད་སྦྱིན་དང་།དྲི་ཟ་དང༌། ལྷ་མ་ཡིན་དང༌། ནམ་མཁའ་<line/>
ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། མི་དང་མི་མ་ཡིན་པ་རྣམས་ཀྱིས་མདུན་གྱིས་བལྟས་པ་མཐོང་བར་གྱུར་ཏོ། །མཐོང་ནས་ཀྱང་བཅོམ་ལྡན་འདས་ག་ལ་བ་དེར་སོང་<line/>
སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་གཏུགས་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་གིས་སྔོན་མ་མཐོང་བའི་རྨད་དུ་<line/>
བྱུང་བ་ཞིག་མཐོང་བ། བཅོམ་ལྡན་འདས་ལ་གསོལ་བར་འཚལ་ན། བཅོམ་ལྡན་འདས་ཀྱིས་བདག་ལ་སྐབས་དབྱེ་བར་ཅི་གནང༌། དེ་སྐད་ཅེས་གསོལ་པ་དང༌། བཅོམ་ལྡན་<line/>
འདས་ཀྱིས་བད་སའི་རྒྱལ་པོ་འཆར་བྱེད་ལ་འདི་སྐད་ཅེས་བཀའ་སྩལ་ཏོ། །རྒྱལ་པོ་ཆེན་པོ་ཁྱོད་ཀྱིས་ཇི་ལྟར་བཟོད་པ་དེ་ལྟར་སྨྲོས་ཤིག། ཟློས་ཤིག། དེ་ནས་བཅོམ་ལྡན་<line/>
འདས་ལ་བད་སའི་རྒྱལ་པོ་འཆར་བྱེད་ཀྱིས་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་འདོད་པའི་རྒྱུ་དང༌། འདོད་པའི་གཞི་དང༌། འདོད་པ་ལ་ལྷག་པར་ཞེན་<line/>
</page>
<page index="7" id="358A">༄༅། །པས། དེང་མ་དུའི་བུ་མོ་དཔེ་མེད་ཀྱིས་ཚིག་གིས་ཁྲོས་ཤིང་རྔམ་པས་ཟིལ་གྱིས་ནོན་ནས། བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ལ་ཐ་བ་<line/>
དང༌། ཞེ་སྡང་གི་སེམས་ཀྱང་བསྐྱེད། བཅོམ་ལྡན་འདས། བདག་གིས་མཆིས་འབྲང་སྡོ་སངས་ཅན་དགུམ་པའི་སླད་དུ། མདའ་སྟེའུ་ཀ་ཉ་རྔ་མ་ཞིག་འཕངས་ན། དེ་བར་སྣང་ལ་<line/>
འབར། རབ་ཏུ་འབར། ཀུན་ཏུ་རབ་ཏུ་མཆེད་དེ་འབར་ཞིང་མེ་ལྕེ་གཅིག་ཏུ་གྱུར་ནས། བཟློག་པའི་ཚུལ་དུ་སླར་ལོག་སྟེ། བདག་གི་གཡོན་རོལ་ལོགས་སུ་མཆིས་པར་གྱུར་ཅིང༌།<line/>
ལུས་ལ་ནི་མ་ཕོག་ནས། བཅོམ་ལྡན་འདས། བདག་གིས་མཆིས་འབྲང་སྔོ་སངས་ཅན་གྱི་སུག་བ་རྐང་པ་གཉིས་ལ་གཏུགས་ཏེ། མཆིས་འབྲང་སྔོ་སངས་ཅན་ལ་འདི་སྐད་དུ།<line/>
ཁྱོད་ལྷ་མོ་ཞིག་གམ། འོན་ཏེ་ཀླུ་མོའམ། དྲི་ཟ་མོའམ། ཤ་ཟ་མོའམ། སྲིན་མོའམ། སུ་ཞིག་ལགས་ཞེས་བགྱིས་པ་དང༌། དེ་བདག་ལ་འདི་སྐད་དུ། རྒྱལ་པོ་ཆེན་པོ། བདག་<line/>
ནི་ལྷ་མོ་ཡང་མ་ལགས། ཀླུ་མོ་ཡང་མ་ལགས། དྲི་ཟ་མོ་ཡང་མ་ལགས། ཤ་ཟ་མོ་ཡང་མ་ལགས། སྲིན་མོ་ཡང་མ་ལགས་ཀྱི། བདག་ནི་བཅོམ་ལྡན་འདས་དེ་བཞིན་<line/>
གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེའི་ཉན་ཐོས་མ་ལགས་ཏེ། ཁྱོད་ཉིད་ལ་སྙིང་བརྩེ་བའི་སླད་དུ། སེམས་མཉམ་པར་བཞག་པ་ལགས་སོ་<line/>
</page>
<page index="8" id="358B">ཞེས་མཆི་ནས། དེ་ནས་མཆིས་འབྲང་སྔོ་སངས་ཅན་གྱིས་བཅོམ་ལྡན་འདས་ཀྱི་བསྔགས་པ་རྣམ་གྲངས་དུ་མས་བརྗོད་པ་དང༌། བཅོམ་ལྡན་འདས། དེ་ལ་བདག་འདི་སྙམ་དུ་བཅོམ་ལྡན་<line/>
འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེའི་ཉན་ཐོས་མ་འདི་ཡང་དེ་ལྟ་བུའི་སྙིང་རྗེའི་བསམ་པ་དང༌། དེ་ལྟ་བུའི་བྱམས་པ་ཐོབ་པ་དང༌། དེ་<line/>
ལྟར་རྫུ་འཕྲུལ་ཆེ་བ་དང༌། དེ་ལྟར་མཐུ་ཆེ་བ་དང༌། དེ་ལྟར་དབང་ཆེ་བར་གྲགས་པ་ལགས་ན། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་<line/>
སངས་རྒྱས་ལྟ་སྨོས་ཀྱང་ཅི་འཚལ་སྙམ་དུ་སེམས་པར་གྱུར་ལགས་ཏེ། བཅོམ་ལྡན་འདས། བདག་འདི་ལྟར་བྱིས་པ་ལྟ་བུ་དང༌། འདི་ལྟར་རྨོངས་པ་དང༌། འདི་ལྟར་མི་གསལ་བ་དང༌།<line/>
འདི་ལྟར་མི་མཁས་པས། དེ་བཞིན་གཤེགས་པ་ཉན་ཐོས་ཀྱི་དགེ་འདུན་དང་བཅས་པ་ལ་བདག་གིས་ཐ་བ་དང༌། ཞེ་སྡང་གི་སེམས་བསྐྱེད་པ་དེ། བཅོམ་ལྡན་འདས་ལ་བཟོད་པར་<line/>
གསོལ་ཞིང༌། ཉན་ཐོས་ཀྱི་དགེ་འདུན་གྱི་མདུན་དུ་ཡང་ནོངས་པར་འཆགས་ཤིང་མཆིས་ན། ཐུགས་བརྩེ་བའི་སླད་དུ་བདག་གིས་ནོངས་པ་ནོངས་པར་གཤགས་པ་དེ། བཅོམ་ལྡན་<line/>
འདས་ཀྱིས་ལེགས་པར་རྗེས་སུ་གཟུང་བར་གསོལ། དེང་སླན་ཆད་ཀྱང་སྡོམ་པར་འཚལ་ལགས་སོ། །བཅོམ་ལྡན་འདས་ཀྱིས། རྒྱལ་པོ་ཆེན་པོ་ཁྱོད་ལོངས་ལ་རང་གི་སྟན་གང་<line/>
</page>
<page index="9" id="359A">༄༅། །ཡིན་པ་ལ་འདུག་ཅིག། ཅེས་བད་སའི་རྒྱལ་པོ་འཆར་བྱེད་ཀྱིས་ཉེས་པ་བཤགས་པ་རྗེས་སུ་གཟུང་བར་གནང་ངོ༌། །དེ་ནས་བད་སའི་རྒྱལ་པོ་འཆར་བྱེད་<line/>
ཀྱིས༑ བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ། ཕྱོགས་གཅིག་ཏུ་འདུག་གོ། ཕྱོགས་གཅིག་ཏུ་འདུག་ནས་ཀྱང༌། བཅོམ་ལྡན་འདས་ལ་བད་སའི་རྒྱལ་<line/>
པོ་འཆར་བྱེད་ཀྱིས་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་ནི་གཏུམ་ཞིང་གཟུ་ལུམས་ཆེ་ལ། དྲག་ཤུལ་ཅན་ལགས་པས། བདག་གིས་བུད་མེད་ཀྱི་ཚིག་གིས་<line/>
སྡིག་པའི་སུག་ལས་མངོན་པར་འདུ་བགྱིས་པ་དེས། བཅོམ་ལྡན་འདས། བདག་སེམས་ཅན་དམྱལ་བར་མཆི་བར་བདག་གིས་ཡང་དག་པར་འཚལ་ན། བཅོམ་ལྡན་འདས།<line/>
བདག་ལ་ཐུགས་བརྩེ་བའི་སླད་དུ། ཅི་ནས་ཀྱང་བདག་སླན་ཆད་བུད་མེད་ཀྱི་དབང་དུ་མཆིས་ནས། སྡིག་པའི་སུག་ལས་མངོན་པར་འདུ་བགྱིད་པར་མི་འགྱུར་ཞིང༌། སེམས་ཅན་<line/>
དམྱལ་བར་མི་ལྟུང་བ་དང༌། བདག་དང་སེམས་ཅན་ཐམས་ཅད་ལ་ཡུན་རིང་པོའི་དོན་དང༌། སྨན་པ་དང༌། བདེ་བར་འགྱུར་བའི་སླད་དུ་བཅོམ་ལྡན་འདས་ཀྱིས་བུད་མེད་ཀྱི་སྐྱོན་<line/>
དེ་དག་ལེགས་པར་ཡང་དག་པར་རབ་ཏུ་བཤད་ཅིང༌། བུད་མེད་ཀྱི་སྐྱོན་རྣམས་དང༌། བུད་མེད་ཀྱི་མཚན་མ་རྣམས་དང༌། བུད་མེད་ཀྱི་སྒྱུ་རྣམས་དང༌། བུད་མེད་ཀྱི་གཡོ་རྣམས་<line/>
</page>
<page index="10" id="359B">དང༌། བུད་མེད་ཀྱི་གྱ་གྱུ་རྣམས་དང༌། བུད་མེད་ཀྱི་མི་བརྟན་པ་རྣམས་དང༌། བུད་མེད་གྱི་འགྱུར་ལྡོག་རྣམས་དང༌། བུད་མེད་ཀྱི་བསྟེན་པ་རྣམས་དང༌། བུད་མེད་ཀྱི་ཚིག་རྣམས་དང༌། བུད་<line/>
མེད་ཀྱི་འཁྲུལ་པ་རྣམས་ཡང་དག་པར་རབ་ཏུ་བཤད་དུ་གསོལ། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་བད་སའི་རྒྱལ་པོ་འཆར་བྱེད་ལ་འདི་སྐད་ཅེས་བཀའ་སྩལ་ཏོ། །<line/>
རྒྱལ་པོ་ཆེན་པོ། གནས་དེ་ལྟ་བུ་ཡོངས་སུ་ཞུས་པས་ཁྱོད་ལ་ཅི་ཞིག་བྱ། བཅོམ་ལྡན་འདས་ལ་བད་སའི་རྒྱལ་པོ་འཆར་བྱེད་ཀྱིས་ཡང་འདི་སྐད་ཅེས་གསོལ་ཏོ། །བཅོམ་ལྡན་འདས།<line/>
ཅི་ནས་བདག་བུད་མེད་ཀྱི་དབང་དུ་མཆིས་པར་གྱུར་ན། བུད་མེད་ནི་མ་རུངས་མ། འཁོན་ཅན་གཏུམ་མོ། དྲག་ཤུལ་ཅན་ལགས་ཏེ། བཅོམ་ལྡན་འདས། བུད་མེད་དེ་ནི། བདག་སེམས་<line/>
ཅན་དམྱལ་བར་མཆིས་པར་བགྱིད་འཚལ་བ་ལགས་པས། བཅོམ་ལྡན་འདས་ལས་བདག་དོན་དེ་ཉིད་ཉན་པར་འཚལ་ལགས་སོ། །དེ་སྐད་ཅེས་གསོལ་པ་དང༌། བཅོམ་ལྡན་<line/>
འདས་ཀྱིས་བད་སའི་རྒྱལ་པོ་འཆར་བྱེད་ལ་འདི་སྐད་ཅེས་བཀའ་སྩལ་ཏོ། །རྒྱལ་པོ་ཆེན་པོ་ཁྱོད་ཀྱིས་ཇེ་རང་གི་སྐྱོན་རྣམས་ཡོངས་སུ་རྟོགས་ཤིག་དང༌། དེ་ནས་ཕྱིས་བུད་མེད་ཀྱི་<line/>
སྐྱོན་རྣམས་ཡོངས་སུ་རྟོགས་པར་འགྱུར་རོ། །དེ་སྐད་ཅེས་བཀའ་སྩལ་པ་དང༌། བཅོམ་ལྡན་འདས་ལ་བད་སའི་རྒྱལ་པོ་འཆར་བྱེད་ཀྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་<line/>
</page>
<page index="11" id="360A">༄༅། །ལེགས་སོ། །ལེགས་སོ། །སྐྱེས་པ་སྐྱོན་ཇི་ལྟ་བུ་དག་དང་ལྡན་ན། སྐྱེས་པ་བུད་མེད་ཀྱི་དབང་དུ་མཆིས་པར་འགྱུར་བའི་སྐྱེས་པའི་སྐྱོན་རྣམས། བཅོམ་ལྡན་འདས་<line/>
ཀྱིས་བདག་ལ་ཡང་དག་པར་རབ་ཏུ་བཤད་དུ་གསོལ། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་བད་སའི་རྒྱལ་པོ་འཆར་བྱེད་ལ་འདི་སྐད་ཅེས་བཀའ་སྩལ་ཏོ། །རྒྱལ་<line/>
པོ་ཆེན་པོ། དེའི་ཕྱིར་ཁྱོད་ལེགས་པར་ཉོན་ལ། རབ་ཏུ་ཡིད་ལ་གཟུང་ཞིག་དང༌། ངས་ཁྱོད་ལ་བཤད་པར་བྱའོ། །བད་སའི་རྒྱལ་པོ་འཆར་བྱེད་ཀྱིས། བཅོམ་ལྡན་འདས། དེ་བཞིན་<line/>
ནོ་ཞེས་གསོལ་ཏེ། བཅོམ་ལྡན་འདས་ཀྱི་ལྟར་ཉན་པ་དང༌། བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ། །རྒྱལ་པོ་ཆེན་པོ། སྐྱེས་པ་སྐྱོན་གང་དག་དང་ལྡན་ན། སྐྱེས་<line/>
པ་བུད་མེད་ཀྱི་དབང་དུ་འགྲོ་བར་འགྱུར་བའི་སྐྱེས་པའི་སྐྱེས་བུའི་སྐྱོན་ནི་བཞི་པོ་འདི་དག་ཡིན་ནོ། །བཞི་གང་ཞེ་ན། འདི་ལྟ་སྟེ། རྒྱལ་པོ་ཆེན་པོ་འདི་ལ་སྐྱེས་པ་འདོད་པ་རྣམས་ལ་<line/>
ཆགས་པར་གྱུར་ཅིང༌། དེ་འདོད་པ་རྣམས་ལ་བག་མེད་པར་གྱུར་ནས། ཕྱིར་ཞིང་བུད་མེད་ལ་བལྟ་འདོད་དེ། ཚུལ་ཁྲིམས་དང་ལྡན་པ། ཡོན་ཏན་དང་ལྡན་པ། ཤེས་རབ་དང་<line/>
ལྡན་པའི་དགེ་སྦྱོང་དང༌། བྲམ་ཟེ་དག་ལ་བལྟ་བར་མི་འདོད་ཅིང༌། དེ་ཚུལ་ཁྲིམས་དང་ལྡན་པ། ཡོན་ཏན་དང་ལྡན་པ། ཤེས་རབ་དང་ལྡན་པའི་དགེ་སྦྱོང་དང༌། བྲམ་ཟེ་དག་མཐོང་<line/>
</page>
<page index="12" id="360B">ན༑ བསྙེན་པར་མི་བྱེད། བསྟེན་པར་མི་བྱེད། བསྙེན་བཀུར་མི་བྱེད་པས། དེ་ཚུལ་ཁྲིམས་དང་ལྡན་པ། ཡོན་ཏན་དང་ལྡན་པ། ཤེས་རབ་དང་ལྡན་པའི་དགེ་སྦྱོང་དང༌། བྲམ་ཟེ་དག་གིས་ཡོངས་<line/>
སུ་སྤངས་པས། དད་པ་ལས་ཡོངས་སུ་ཉམས། ཚུལ་ཁྲིམས་ལས་ཡོངས་སུ་ཉམས། གཏོང་བ་ལས་ཡོངས་སུ་ཉམས། ཤེས་རབ་ལས་ཡོངས་སུ་ཉམས་ཤིང༌། དད་པ་དང་བྲལ་བ།<line/>
ཚུལ་ཁྲིམས་འཆལ་བ། ཐོས་པ་ཉུང་བ། སེར་སྣ་ཅན་དུ་གྱུར་བ། ཡི་དྭགས་ཀྱི་ཡོན་ཏན་གྱི་ཆོས་ལ་ཀུན་ཏུ་སྤྱོད་པ། ཤེས་རབ་འཆལ་བ། རྨ་ལ་ཆགས་པ། བཙོག་པའི་སྤྱོད་ཡུལ་<line/>
ཅན། བཤུལ་བར་མནམ་པ་ལ་མངོན་པར་དགའ་བ། མི་གཙང་བ་ལ་དགའ་བ། བུད་མེད་ལ་དད་ཆེ་བ། ཞི་བ་ཡོངས་སུ་མི་ཚོལ་བ། ཆགས་པའི་སྤྱོད་ཡུལ་ཅན། འགྲོ་བར་བྱ་བ་<line/>
མ་ཡིན་པར་སོང་བ། སྨད་པར་འོས་པ། མི་གཙང་བའི་སྲིན་བུ་དང་འདྲ་བ། སྙིགས་མ་ལེན་པ། འདོད་པ་ལ་བརྐམ་པ། ཁྲེལ་དང་ངོ་ཚ་བོར་བ། ལྷ་དང་མིའི་ཆོས་ལས་ཉམས་པ།<line/>
ངན་པར་སྨད་པའི་འཚོ་བས་འཚོ་བ། མཁས་པས་སྨད་པ། བྱིས་པའི་སྐྱེ་བོ་ལ་བརྟེན་པ། སྡིག་པའི་བསམ་པ་དང་ལྡན་པ། སྡིག་པའི་གྲོགས་པོ་ལ་བརྟེན་པ། སྡིག་པ་ལ་ཀུན་ཏུ་<line/>
འཇུག་པ། སྡིག་པ་ལ་གཞོལ་བ། བུད་མེད་ཀྱི་ཐུལ་འོག་ཏུ་ཆུད་པ། བུད་མེད་ཀྱིས་འཁོལ་བ། བུད་མེད་ཀྱི་དབང་དུ་སོང་བ། བུད་མེད་ལ་གཞོལ་བ། བུད་མེད་དང་གནས་པ།<line/>
</page>
<page index="13" id="361A">༄༅། །རྨའི་སྒོའི་སྤྱོད་ཡུལ་ཅན། རྨའི་སྒོ་ལ་རྟེན་པ། རྨའི་སྒོ་ལ་གནས་པ་ཁ་ཆུ་དང༌། སྣབས་དང༌། མཆིལ་མ་དང༌། ངར་སྣབས་དང༌། རྣག་དང༌། ཤེའུ་རུལ་དང༌།<line/>
ཀླད་རྒྱས་དང༌། མི་གཙང་བའི་སྤྱོད་ཡུལ་ཅན། ལུག་དང༌། བ་གླང་དང༌། བྱ་གག་དང༌། ཁྱི་དང༌། ཕག་དང༌། ཝ་དང༌། བོང་བུའི་ཆོས་སྤྱོད་པ། གནོད་པས་འཚོ་བ། ཕ་མ་<line/>
ལ་ཕངས་པར་མི་འཛིན་པ། དགེ་སྦྱོང་དང༌། བྲམ་ཟེ་དང༌། སྦྱིན་གནས་ལ་ཕངས་པར་མི་འཛིན་པ། སངས་རྒྱས་དང༌། ཆོས་དང༌། དགེ་འདུན་ལ་དད་པ་ཡོངས་སུ་ཉམས་པ། མྱ་ངན་ལས་<line/>
འདའ་བ་ལས་ཡོངས་སུ་ཉམས་པ། སེམས་ཅན་དམྱལ་བ་དང༌། དུད་འགྲོའི་སྐྱེ་གནས་དང༌། གཤིན་རྗེའི་འཇིག་རྟེན་ལ་ཞུགས་ཤིང་གཞོལ་བ། སེང་གེ་དང༌། ནམ་མཁའ་ལྡིང་གི་<line/>
ལུས་ལ་ཡང་དག་པར་ཞུགས་པ། ལྕགས་ཀྱི་ཤིང་ཤལ་མ་ལི་མཐོན་པོ་དང༌། མེ་མ་མུར་ལ་གཞོལ་བ། སེམས་ཅན་དམྱལ་བ་ཡང་སོས་དང༌། ཐིག་ནག་དང༌། བསྡུས་འཇོམས་<line/>
དང༌། ངུ་འབོད་དང༌། ངུ་འབོད་ཆེན་པོ་དང༌། ཚ་བ་དང༌། རབ་ཏུ་ཚ་བ་དང༌། མནར་མེད་པའི་སེམས་ཅན་དམྱལ་བ་ཆེན་པོར་ཞུགས་པ་ནི་བུད་མེད་ཀྱི་སྐྱོན་འདི་ལྟ་བུ་འདི་དག་ཐོས་<line/>
ནས་ཀྱང༌། བུད་མེད་ལ་ཆགས་ཤིང་བུད་མེད་དང་བསྟེན་པས། བགད་པ་དང༌། ངུ་བ་དང༌། ཅ་ཅོ་འདོན་པ་དང༌། བྲོ་བརྡུངས་པ་དང༌། གླུ་བླངས་པ་དང༌། རོལ་མོ་བྱས་པ་དག་རྗེས་སུ་<line/>
</page>
<page index="14" id="361B">དྲན་པར་བྱེད་ཅིང༌། སྐྱོ་པ་མི་བསྐྱེད། ཡིད་བྱུང་བར་མི་བྱེད་དེ། རྒྱལ་པོ་ཆེན་པོ། བྱིས་པའི་ཆོས་ལ་ཀུན་ཏུ་སྤྱོད་ཅིང༌། ཀུན་ཏུ་སྤྱོད་པ་དེ་དག་དང་ལྡན་པའི་སྐྱེས་པ་ནི་ངན་སོང་རྣམས་སུ་སྐྱེ་བར་<line/>
འགྱུར་ཏེ། རྒྱལ་པོ་ཆེན་པོ། བུད་མེད་ཀྱི་དབང་དུ་སོང་ནས་འདོད་པ་ལ་སྟེན་ཅིང༌། ངན་འགྲོར་འགྲོ་བར་འཇུག་པ་དེ་ནི། སྐྱེས་པའི་སྐྱེས་བུའི་སྐྱོན་དང་པོ་ཡིན་ནོ། །དེ་ནས་དེའི་ཚེ་བཅོམ་ལྡན་<line/>
འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །འདོད་པ་དྲི་ང་མི་གཙང་སྨད་པར་འོས་པ་དང༌། །མི་མཐུན་འཇིགས་བྱེད་མི་རྟག་ལས་བྱུང་སྡུག་བསྔལ་བྱེད། །དོན་མེད་ཕུང་བར་<line/>
བྱེད་ཅིང་དམན་པ་ཡིན་པས་ན། །མཁས་པ་སུ་ཞིག་འདོད་པའི་སྐོམ་ལ་རྟེན་པར་བྱེད། །བཙོག་པས་གང་བའི་ཆབ་ཁུང་དྲི་ང་ལྟ་བུ་དང༌། །མནམ་པར་གྱུར་ཅིང་རུལ་བའི་ཁྱིམ་རྣམས་ཇི་<line/>
བཞིན་དང༌། །ཤི་བ་དུར་ཁྲོད་ས་ན་ཤིན་ཏུ་སྨད་པ་ལྟར། །དེ་བཞིན་འདོད་པ་རྣམས་ཀྱང་མཆོག་ཏུ་སྨད་པ་ཡིན། །སྦྲང་བུ་རྨ་ཞིག་མཐོང་ནས་རྒྱུག་པ་ཅི་འདྲ་དང༌། །ཕག་ནི་ངན་སྐྱུགས་<line/>
མཐོང་ནས་རྒྱུག་པ་ཅི་འདྲ་དང༌། །ཁྱི་ནི་ཤ་ཡི་དོན་དུ་ཤེན་སར་འགྲོ་བ་ལྟར། །དེ་བཞིན་མི་མཁས་བུད་མེད་དག་ལ་དགའ་བར་བྱེད། །གྲགས་པ་མེད་ཅིང་མི་སྙན་ཡོན་ཏན་འདྲི་བ་<line/>
དང༌། །དེ་ལས་ཚུལ་ཁྲིམས་མཐོ་ལ་ཉམས་པར་གྱུར་པ་དང༌། །མཐོ་རིས་ཉམས་ཤིང་དམྱལ་བ་དག་ཏུ་ལྟུང་བས་ན། །མཁས་པ་སུ་ཞིག་འདོད་པའི་སྐོམ་ལ་རྟེན་པར་བྱེད། །ཇི་ལྟར་<line/>
</page>
<page index="15" id="362A">༄༅། །ཧ་ལ་ཧ་ལའི་དུག་ནི་ཟོས་པ་ན། །ལུས་ངག་རྨྱ་ཞིང་རྨོངས་པ་སྐྱེ་བར་འགྱུར་བ་ལྟར། །དེ་བཞིན་འདི་ན་བྱིས་པ་རྣམས་ནི་འདོད་པའི་རྒྱུས། །རང་གི་ལུས་ཀྱི་<line/>
དབྱིབས་ནི་དུག་ཏུ་མི་རིག་གོ །ཇི་ལྟར་སྒྱུ་མ་ཤིན་ཏུ་བསླབས་པའི་མི་ཞིག་གིས། །རྣམ་པར་འཕྲུལ་བས་སེམས་ཅན་བརྒྱ་དག་དགའ་བྱེད་ལྟར། །དེ་བཞིན་བྱིས་པ་བདག་ལ་བདེ་བར་<line/>
འདོད་པ་རྣམས། །འདོད་པ་དགའ་བའི་རྒྱུ་ལས་ངན་འགྲོར་རབ་ཏུ་ལྟུང༌། །ཟས་སྐོམ་སྟོན་མོ་བཟང་པོ་ཐ་དད་པ་དག་དང༌། །གླུ་བྲོ་སིལ་སྙན་བཟང་པོ་ཐ་དད་པ་དག་གིས། །ཁང་པ་<line/>
མཆོག་ནས་བྱུང་བའི་ཆུང་མ་ལེན་པ་ནི། །གནོད་པ་རྙེད་པ་ཡིན་ཞིང་སྡུག་བསྔལ་གསོག་པ་ཡིན། །འདོད་པའི་དགའ་ལ་བརྐམ་པ་དག་ནི་གནོད་ཡིན་ཏེ། །མི་གཙང་མཆོག་འདྲ་<line/>
རྨོངས་གྱུར་དག་ལ་བསྔགས་པ་བརྗོད། །འདོད་པ་དམན་པ་དག་ལ་བསྔགས་ཤིང་བསྟེན་ནས་ནི། །དམན་པ་དེ་དག་ངན་འགྲོར་རབ་ཏུ་ལྟུང་བར་འགྱུར། །གནོད་པ་འདོད་པ་<line/>
དག་གིས་ཡུལ་རྣམས་རབ་བསྔགས་ཤིང༌། །འདོད་པ་གནོད་པ་ཡིན་ལ་དགའ་བའི་བྱིས་པ་རྣམས། །དེ་དག་དོན་མེད་འཚོ་བ་རྣམ་པར་སྤངས་ནས་ནི། །མི་བཟད་གཡང་ས་ཆེན་པོར་<line/>
རབ་ཏུ་ལྟུང་བར་འགྱུར། །ང་རྒྱལ་རྨོངས་པས་བཅོམ་པའི་སྐྱེ་དགུ་འདི་དག་ནི། །རྒྱ་མཚོའི་ཕ་རོལ་མ་མཐོང་བ་ཡི་བྱ་བཞིན་དུ། །ལྕགས་ཀྱི་མེ་ལྕེ་ལྔ་པོ་དག་ལ་ཆགས་གྱུར་ན། །བྱིས་<line/>
</page>
<page index="16" id="362B">པ་རྣམས་ནི་རབ་ཏུ་འབར་ཞིང་འཁྱམ་པར་འགྱུར། །འདི་ན་བྱིས་པ་མྱོས་ཤིང་ཤིན་ཏུ་རྨོངས་པ་རྣམས། །ཤིན་ཏུ་མི་མཐོང་སྣོད་མཆོག་ཡིན་པར་སེམས་པ་ལྟར། །ལམ་ལ་རྣམ་པར་རྨོངས་<line/>
རྣམས་འདོད་པའི་ཆེད་ཀྱི་ཕྱིར། །རྟག་ཏུ་འདིར་གནས་འདི་ནི་གྱ་ནོམ་ཡིན་ཞེས་འཛེར། །གང་ཕྱིར་རྣམ་པ་སྣ་ཚོགས་ལས་དག་མི་ཤེས་པས། །འགྲོ་བ་ཐམས་ཅད་རབ་ཉམས་གུད་པ་<line/>
ཡོད་མིན་པས། །ཕ་དང་མ་དང་བུ་དང་བུ་མོ་དག་ལ་ནི། །དོན་གྱིས་མཆོད་པ་མི་བྱེད་གནོད་པ་ཐོབ་པ་ཡིན། །དེ་དག་རྟག་ཏུ་བུད་མེད་འདྲིས་པ་རྗོད་བྱེད་ཅིང༌། །དེ་འདྲའི་ལས་ཀྱི་ཚུལ་ལ་རབ་<line/>
ཏུ་འཇུག་པར་བྱེད། །དེ་དག་གཏི་མུག་དྲ་བ་སྡིག་པ་རབ་གསོག་ཅིང༌། །ངན་སོང་འགྲོ་བར་འགྱུར་བའི་ལམ་ཡང་གསོག་པར་བྱེད། །མི་རྣམས་དེ་དག་དེར་ཆགས་བདེ་བར་འདུ་ཤེས་<line/>
ཤིང༌། །ཕ་དང་མ་ཡང་ཡོངས་སུ་རབ་ཏུ་སྤོང་བར་བྱེད། །དེ་དག་མཆོད་འོས་རྣམས་ལ་མཆོད་པར་མི་བྱེད་ཅིང༌། །སྨད་པར་འོས་པའི་འདོད་པ་དག་ནི་ཚོལ་བར་བྱེད། །ཕན་ཚུན་གདུང་བར་<line/>
འགྱུར་བ་ལ་ནི་གཞོལ་བྱེད་ཅིང༌། །རྣམ་རྟོག་མུ་ཡིས་ངེས་བཅོམ་མི་རྣམས་ཉོན་མོངས་པ། །བཀུར་སྟི་ཡོངས་སུ་ཚོལ་ལ་དགའ་ཞིང་མ་འཕགས་རྣམས། །ཆོས་མ་ཡིན་པར་འཇིག་རྟེན་<line/>
རབ་ཏུ་འཛུད་པར་བྱེད། །གཞི་དེ་ལས་ནི་མཚོན་ཆ་དག་དང་ལྕགས་རྣམས་དང༌། །དེ་བཞིན་འཆིང་བ་དང་ནི་འཐབ་ཅིང་རྩོད་པ་དང༌། །ངེས་པར་འཆི་བའི་སྡུག་བསྔལ་རབ་ཏུ་མྱོང་བ་<line/>
</page>
<page index="17" id="363A">༄༅། །འགྱུར། །ཤི་འཕོས་ནས་ནི་མནར་མེད་འཇིགས་སུ་རུང་བར་འགྲོ། །ཚེ་འདི་ཉིད་ལ་དེ་བཞིན་སྡུག་བསྔལ་འབྱུང་འགྱུར་ཞིང༌། །ནོར་ཉམས་སྙིང་དུ་སྡུག་པ་རབ་ཏུ་<line/>
འཇིག་འགྱུར་ལ། །མཐོ་རིས་ཉམས་ཞིང་དམྱལ་བར་རབ་ཏུ་ལྟུང་བས་ན། །མཁས་པ་སུ་ཞིག་འདོད་པའི་འདུ་ཤེས་སྐྱེད་པར་བྱེད། །ལྕགས་ལས་གྲུབ་པའི་ནགས་ཚལ་སྔོན་པོའི་<line/>
ཁྲོད་དག་ཏུ། །མཁས་པས་བདག་ཉིད་ཁྲོད་དུ་བོར་བ་དེ་བླང་ཞིང༌། །མཛངས་པ་སྤུ་གྲིའི་སོ་ཡིས་བཅད་པ་བྱས་སླ་ལ། །རལ་གྲི་དག་གི་ཁྲོད་དུ་མལ་ཡང་བཅས་སླ་ཞིང༌། །རབ་ཏུ་<line/>
མེ་འབར་ཐུ་ལུམ་བཟུང་བ་དེ་སླ་ལ། །དེ་བཞིན་ལྕགས་ཀྱི་ཐུ་ལུམ་འབར་བ་ཟ་སླ་ཞིང༌། །མེ་དོང་འཇིགས་སུ་རུང་བ་རྣམས་ལ་རེག་སླ་ཡི། །ལག་པ་གཉིས་ནི་ནམ་ཡང་བུད་མེད་<line/>
རེག་མི་བྱ། །མིས་ནི་ཇི་ལྟ་ཇི་ལྟར་འདོད་པ་རྣམས་བསྟེན་པ། །དེ་ལྟ་དེ་ལྟར་བདེ་བ་ཐམས་ཅད་རབ་སྤོང་ཞིང༌། །འདི་ལྟར་འདོད་རྣམས་གཅིག་ཏུ་སྡུག་བསྔལ་མི་གཙང་བས། །<line/>
འདོད་པ་སྡུག་བསྔལ་མི་གཙང་བ་དག་རྣམ་པར་སྤོངས། །འདོད་པ་སྡུག་བསྔལ་ཀུན་གྱི་གཞི་བོར་གྱུར་པ་དང༌། །གང་ཕྱིར་ནོར་ནི་ཆུད་ཟར་འགྱུར་བར་བྱེད་པ་དང༌། །ཡིད་འོང་<line/>
སྐྱེ་བོ་རྣམས་ཀྱི་ཉམས་པའི་རྩ་བ་བས། །བུད་མེད་ངེས་པར་བསྟེན་པ་གནོད་པ་ཐོབ་པ་ཡིན། །སྐྱེས་པ་གང་གིས་དེ་འདྲའི་ཆོས་ཚུལ་རིག་ནས་ནི། །བུད་མེད་རྣམས་ལ་རབ་ཏུ་བག་མེད་མི་<line/>
</page>
<page index="18" id="363B">འགྱུར་བ། །དེས་ནི་རྟག་ཏུ་མཐོ་རིས་ལམ་ཡང་རྣམ་སྦྱངས་ཤིང༌། །དེས་ནི་བྱང་ཆུབ་དམ་པ་རྙེད་པར་དཀའ་མ་ཡིན། །རྒྱལ་པོ་ཆེན་པོ། གཞན་ཡང་མིའི་ཕ་མ་དག་ནི་དཀའ་བ་བྱེད་པ་དག་<line/>
ཡིན་ཏེ། ཟླ་བ་དགུའམ། ཟླ་བ་བཅུར་མངལ་ན་བཟུང་སྟེ། ཤིན་ཏུ་སྡུག་བསྔལ་བར་གཡོ་ཞིང༌། གཅིན་དང༌། ཕྱིས་ཡང་འཕྱི་བར་བྱེད། པང་དུ་བླངས་ནས་ནུ་ཞོ་ལྡུད་པར་བྱེད། ཕུང་པོ་<line/>
རྣམས་སྐྱེད་པར་བྱེད། ཁམས་རྣམས་གསོ་བར་བྱེད། འཇིག་རྟེན་སྟོན་པར་བྱེད། འཛམ་བུའི་གླིང་སྣ་ཚོགས་སྟོན་པར་བྱེད། དོན་དུ་འདོད། ཕན་པར་འདོད། གྲུབ་པ་དང༌། བདེ་བར་<line/>
འདོད། འཇིག་རྟེན་ལ་ཡང་ཕན་པར་འདོད་པ་སྟེ། སྦྱིན་པའི་གནས་ཡིན་ལ། བུ་ལ་ཕན་པ་དང༌། བདེ་བར་འདོད་པས། དེ་དག་གིས་རང་གི་ནོར་གྱི་ཚོགས་ཀྱིས་གཞན་གྱི་ཁྱིམ་ནས་<line/>
གཞན་གྱི་བུ་མོ་བླངས་པ་དང༌། དེ་དེ་ལ་ཆགས་ཤིང་མྱོས་ལ་འཆུམས་ཤིང་བརྒྱལ་བ་དང༌། ལྷག་པར་ཞེན་པ་དང༌། ལྷག་པར་ཞེན་ཅིང་འདུག་པར་གྱུར་ནས། གཞན་གྱི་ཁྱིམ་ནས་<line/>
བླངས་པའི་བུད་མེད་དེ་ལ་ཆགས་ཤིང་མྱོས་པས་སྦྱིན་པའི་གནས་ཕ་མ་དག་རྒས། འཁོགས། གཏུགས་ལ། ལུས་ཉམ་ཆུང་ཞིང་མིག་གིས་མི་མཐོང་བ་དག་བརྙས་ཤིང་ལོངས་<line/>
སྤྱོད་མེད་པ་དང༌། ནོར་མེད་པར་བྱས་ནས། རང་གི་ཁྱིམ་ནས་ཕྱུང་སྟེ། སྐྲོད་པར་བྱེད་དོ། །རྒྱལ་པོ་ཆེན་པོ། འདི་ལྟར་ཕ་མ་དཀའ་བ་བྱེད་བྱེད་པ་སྦྱིན་པའི་གནས་ལ། རྟག་ཏུ་རྒྱུན་མི་<line/>
</page>
<page index="19" id="364A">༄༅། །འཆད་པར་ཡང་དག་པའི་བདེ་བས་བསྟི་སྟང་དུ་བྱ། བླ་མར་བྱ། བརྗེད་པར་བྱ། མཆོད་པར་བྱ་བའི་རིགས་ན། དེས་དེའི་ཚེ་ཕ་མ་དག་རང་གི་ཁྱིམ་ནས་ཕྱུང༌།<line/>
བསྐྲད་ནས་གཞན་གྱི་ཁྱིམ་ནས་བླངས་པའི་བུད་མེད་ལ། བཟའ་བ་དང༌། བཏུང་བ་དང༌། གོས་རྣམས་ཀྱིས་བསྙེན་བཀུར་བྱེད་ཅིང་བསྟི་སྟང་དུ་བྱེད། གཅེས་སུ་བྱེད། རིམ་གྲོ་བྱེད་ལ་<line/>
མཆོད་པ་བྱེད་ཅིང༌། ཡང་དག་པའི་བདེ་བས་བསྙེན་བཀུར་བྱེད་ཀྱི། ཕ་མ་ལ་ནི་མི་བྱེད་པའི་སྙིང་བརྩེ་བ་མེད་པ་དང༌། མི་ལྟ་བ་དང༌། ངན་པའི་སེམས་དང་ལྡན་པ་ལ་ལྟོས། རྒྱལ་པོ་<line/>
ཆེན་པོ། དེས་བདེ་འགྲོར་འགྲོ་བའི་ཆོས་གང་ཡིན་པ་དེ་ནི་སྤངས་ལ། ངན་འགྲོར་འགྲོ་བའི་ཆོས་གང་ཡིན་པ་དེ་ནི་ཡང་དག་པར་བླངས་ཏེ་འདུག་པའི་མི་དེ་ལ་ཡང་ལྟོས། རྒྱལ་པོ་<line/>
ཆེན་པོ། བུད་མེད་ཀྱི་དབང་དུ་སོང་ནས། འདོད་པ་རྣམས་ལ་སྟེན་ཅིང༌། ཕ་མ་ལ་བརྙས་པ་དང༌། ངན་འགྲོར་འགྲོ་བར་འཇུག་པ་དེ་ནི། སྐྱེས་པའི་སྐྱེས་བུའི་སྐྱོན་གཉིས་པ་ཡིན་<line/>
ནོ༑ ༑དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །གང་དག་ཕ་མ་རྒས་པ་གསོ་བར་བྱེད་པ་ནི། །དེ་དག་རྟག་ཏུ་བདེ་ཞིང་ཡིད་ཀྱང་བདེར་<line/>
འགྱུར་ལ། །འདི་ལ་ལྷ་དང་བཅས་པ་དང་ནི་དབང་པོ་དང༌། །དེ་བཞིན་འདི་ལ་ཚངས་པར་བཅས་པའི་རིགས་སུ་འགྱུར། གང་དག་ཕ་མ་རྒས་པ་གསོ་བར་བྱེད་པ་ནི། །དེ་དག་<line/>
</page>
<page index="20" id="364B">སོང་ནས་ཕྱིར་འོང་བ་ཡང་འགྲུབ་འགྱུར་ཞེས། །རྒྱ་མཚོ་ཆེན་པོ་ནས་ཀྱང་བདེ་ཞིང་ལེགས་འོང་སྟེ། །དེ་ལྟར་བྱེད་པ་དག་ནི་རབ་མཆོག་རྙེད་པ་ཡིན། །གང་དག་པ་མ་རྒས་པ་གསོ་བར་<line/>
བྱེད་པ་ཡི། །ཚོང་དཔོན་དེ་དག་ཡོན་ཏན་ཀུན་གྱི་གཙོར་འགྱུར་ཞིང༌། །དེ་བཞིན་ཞིང་ལས་འབྲས་བུ་ཕུན་སུམ་ཚོགས་འབྱུང་སྟེ། །བསོད་ནམས་བགྲང་བའི་དོན་དུ་བརྗོད་པར་མི་ནུས་<line/>
སོ༑ ༑གང་དག་ཕ་མ་རྒས་པ་གསོ་བར་བྱེད་པ་ནི། །དེ་དག་ཁུར་རྣམས་ཁྱེར་བའི་རྔ་མོ་རྣམས་དང་ཡང༌། །ཡང་ན་གླང་དང་བོང་བུ་རྟག་ཏུ་མི་འགྱུར་ཏེ། །མི་རྣམས་དེ་དག་སྤུ་གྲིའི་<line/>
སོ་ལ་རྫི་མི་འགྱུར། །གང་དག་ཕ་མ་རྒས་པ་གསོ་བར་བྱེད་པ་ནི། །དེ་དག་ཆུ་བོ་རབ་མེད་དང་ནི་མེ་མུར་དང༌། །སྤུ་གྲིའི་སོ་དང་ལྡན་པ་ལ་ཡང་མི་རྒལ་ཏེ། །དེ་དག་ཟངས་ཁུ་བསྐོལ་<line/>
བ་འཐུང་བ་ཡོང་མི་འགྱུར། །གང་དག་ཕ་མ་རྒས་པ་གསོ་བར་བྱེད་པ་ནི། །དེ་དག་ནོར་དང་འབྲུ་ནི་མི་ཉུང་མང་བ་དང༌། །ཆུང་མ་བུ་དང་བུ་མོ་དམ་པ་དག་དང་ཡང༌། །བཻ་ཌཱུཪྻ་དང་<line/>
རིན་ཆེན་ས་ལེ་སྦྲམ་ཡང་རྙེད། །གང་དག་ཕ་མ་རྒས་པ་གསོ་བར་བྱེད་པ་ནི། །དེ་དག་རབ་འཕྲུལ་ལྷ་ཡི་ཕོ་བྲང་དག་དང་ནི། །རྩུབ་འགྱུར་དང་ནི་འདྲེས་པའི་ཚལ་ཡང་མཐོང་<line/>
འགྱུར་ཏེ། །ལྷ་རྣམས་དུ་མས་རྟག་ཏུ་མདུན་དུ་བདར་བར་འགྱུར། །མི་ཡི་གཙོ་བོར་གྱུར་ཅིང་ལྷ་ཡི་ལྷར་གྱུར་པ། །ཐུབ་པ་ཆེན་པོ་འདི་འདྲའི་གསུང་ནི་ཐོས་གྱུར་ན། །རྒས་ཤིང་<line/>
</page>
<page index="21" id="365A">༄༅། །དབང་པོ་ཤིན་ཏུ་ཉམ་ཆུང་གྱུར་པ་ཡི། །ཕ་མ་སྦྱིན་གནས་དམ་པ་སུ་ཞིག་གསོ་མི་བྱེད། །རྒྱལ་པོ་ཆེན་པོ། གཞན་ཡང་སྐྱེས་བུ་དམ་པ་མ་ཡིན་ན། སྐྱེས་བུ་<line/>
དམ་པ་མ་ཡིན་པའི་ལས་བྱེད་ཅིང༌། ལོག་པར་བལྟ་བ་ལ་མངོན་པར་ཞེན་པ་ཡིན་ཏེ། དེ་ནི་དགེ་བ་དང༌། མི་དགེ་བ་གང་ཡིན་ཞེས་བདག་གི་དོན་མི་ཤེས་ཤིང༌། མི་བརྟན་<line/>
པ་ཡིན་པས་སྐྱེ་བོ་མང་པོ་རྣམས་མི་དགའ་ཞིང༌། བྱིས་པའི་སྐྱེ་བོས་བསྔགས་པ་ལ་མངོན་པར་དགའ་བ་དང༌། འདོད་ཆགས་དང་ཞེ་སྡང་གིས་རྨོངས་པར་གྱུར་པ་དང༌།<line/>
སྐྱེས་བུ་མཛངས་པ་དག་གིས་སྨད་པ་དང༌། ཁྲོ་བས་ཟིལ་གྱིས་ནོན་ཅིང༌། སྡིག་པའི་ལས་བྱེད་པ་དང༌། སངས་རྒྱས་དང༌། བྱང་ཆུབ་སེམས་དཔའ་རྣམས་ཀྱིས་ཡོངས་སུ་སྤངས་<line/>
པ་དང༌། ལོངས་སྤྱོད་ཀྱི་རྒྱགས་པས་མྱོས་པ་དང༌། སེར་སྣ་ཅན་དུ་གྱུར་པ་དང༌། གཞན་ལ་གནོད་པར་མངོན་པར་དགའ་ཞིང༌། ཆོས་གོམས་པས་མི་དགའ་བ་ཡིན་ཏེ། རྒྱལ་པོ་ཆེན་<line/>
པོ༑ སྐྱེས་བུ་དམ་པ་མ་ཡིན་པ། སྐྱེས་བུ་དམ་པ་མ་ཡིན་པའི་ལས་ལ་མངོན་པར་དགའ་ཞིང༌། སྐྱེས་བུ་དམ་པའི་ལས་ལ་མི་དགའ་བ་དེ་ལ་ལྟོས། །རྒྱལ་པོ་ཆེན་པོ། འདོད་<line/>
པ་རྣམས་ལ་སྟེན་ཅིང་ངན་འགྲོར་འགྲོ་བར་འཇུག་པ་དེ་ནི། སྐྱེས་པའི་སྐྱེས་བུའི་སྐྱོན་གསུམ་པ་ཡིན་ནོ། །དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་སྐྱེས་<line/>
</page>
<page index="22" id="365B">བཀའ་སྩལ་ཏོ། །འདོད་པ་རྣམས་ཀྱི་གཞིས་ནི་སྐྱེས་བུ་རྣམས་ཉམས་ཤིང༌། །གཞི་དེ་ལས་ནི་སྡིག་པ་དག་ཀྱང་རབ་ཏུ་བྱེད། །ལོག་པར་ལྟ་བས་རྨོངས་ནས་འདིར་ནི་འཁྱམ་འགྱུར་ཞིང༌། །<line/>
དེ་ནི་རྣམ་པར་འཁྲུལ་པས་ངན་འགྲོར་འགྲོ་བར་འགྱུར། །ལོག་དང་ལྡན་པས་ཡོན་ཏན་ཀུན་གྱིས་རྣམ་སྤངས་ཤིང༌། །དེ་ནི་རྟོག་པ་མེད་ཅིང་བློ་ཡང་ནོར་བ་ཡིན། །གང་དག་ཆུ་ཀླུང་དག་<line/>
ཏུ་ཨུཏྤལ་རྩྭ་ཚོལ་ལྟར། །ལོག་པར་ལྟ་བས་ཡོངས་སུ་འཁོར་བར་བྱེད་པ་ཡིན། །བདེ་བའི་དོན་དུ་བདག་ཉིད་ཡོངས་སུ་སྐྱོང་བྱེད་ཅིང༌། །ཆོས་མ་ཡིན་ལ་ཆགས་པའི་མི་རྣམས་མང་<line/>
པོ་དག། དེ་བཞིན་བདེ་བའི་རྒྱུ་ཕྱིར་འདོད་པ་རྣམས་ཚོལ་བ། །དེ་དག་གཏི་མུག་རྨོངས་པས་སེམས་ཅན་དམྱལ་བར་འགྲོ། གང་དག་འདོད་པ་རྣམས་ཀྱི་དོན་དུ་རྟག་ཏུ་ནི། །དེ་<line/>
བཞིན་སེམས་ལ་གཅགས་པའི་སྐྱེས་བུ་ཐ་མ་དང༌། །འདོད་པའི་བདག་ཉིད་ཅན་དང་སྐྱེ་བོ་སྡིག་ཅན་དང༌། །འདུ་ཤེས་ལོག་པ་དག་ལ་བདེ་བ་ག་ལ་ཡོད། །མི་རྣམས་དེ་དག་<line/>
བྱས་པ་མི་གཟོ་སྡིག་བཅས་ཤིང༌། །དད་པ་རྣམ་ཉམས་ཚུལ་འཆོས་གུས་པ་མེད་པ་དང༌། །འཕགས་པའི་ཚོགས་ཀྱིས་རྟག་ཏུ་རྣམ་པར་སྤངས་པས་ན། །དམྱལ་བ་བཟོད་བརླག་<line/>
ཤིན་ཏུ་འཇིགས་སུ་རུང་བ་དང༌། །གཟུགས་དང་སྒྲ་དང་རོ་ལ་ཆགས་པའི་མི་རྣམས་ནི། །བྱང་ཆུབ་སེམས་དཔའ་རྣམས་དང་མཁས་པ་མི་མཆོད་ཅིང༌། །ལོག་པར་ལྟ་བས་<line/>
</page>
<page index="23" id="366A">༄༅། །ཆོས་ཀྱང་ཉན་པར་མི་བྱེད་ལ། །ལན་འགའ་འང་དགེ་འདུན་ལེགས་པར་མཆོད་པར་མི་བྱེད་པས། །འཕགས་པ་རྣམས་ཀྱིས་རྣམ་སྤངས་ངན་སོང་ལྟུང་<line/>
བས་ན། །དེ་ཕྱིར་མི་ཡི་སྲིད་པ་འདི་ནི་རྙེད་པ་ལ། །སྦྱིན་དུལ་ཡང་དག་སྡོམ་ལ་ངེས་པར་སྟེན་ཅིག་དང༌། །དེ་ལས་བྱང་ཆུབ་དམ་པ་མཆོག་ཀྱང་ཐོབ་པར་འགྱུར། །རྒྱལ་པོ་ཆེན་པོ།<line/>
གཞན་ཡང་སྐྱེས་བུ་ནི་བཟོའི་གནས་སྣ་ཚོགས་དང༌། ལས་ཀྱི་མཐའ་སྣ་ཚོགས་དག་གིས་འཚོ་བར་བྱེད་དེ། རྒྱལ་པོ་ཆེན་པོ། འདི་ལྟར་ཡི་གེའམ། རྩིས་སམ། གྲངས་སམ།<line/>
ལག་རྩིས་སམ། མཚོན་ཆའམ། རྒྱལ་པོ་ལ་ཞོ་ཤས་འཚོ་བའམ། ཞིང་ལས་སམ། ཚོང་བྱེད་པའམ། བ་ལང་འཚོ་བའམ། དེ་ལྟ་བུའི་བཟོའི་གནས་སྣ་ཚོགས་དང༌།<line/>
ལས་ཀྱི་གནས་སྣ་ཚོགས་དག་གིས་འཚོ་བར་བྱེད་ཅིང༌། འདི་ལྟ་སྟེ། ནོར་གྱི་ཕྱིར་ལམ་མ་ཡིན་པར་ཡང་འགྲོ་བར་བྱེད། ལམ་ངན་པར་ཡང་འགྲོ་བར་བྱེད། གཅོང་རོང་<line/>
དང་ཆུ་ཀླུང་ཅན་གྱི་ལམ་དུ་ཡང་འགྲོ་བར་བྱེད། མཚོན་ཆའི་ལམ་དུ་ཡང་འགྲོ་བར་བྱེད། རྒྱ་མཚོར་འཇུག་པར་ཡང་འཇུག་པར་བྱེད། གྲང་བའི་དུས་ན་ཡང་ལྷགས་<line/>
པས་གནོད་པར་བྱེད། དྲོ་བའི་དུས་ན་ཡང་ཚ་བས་གནོད་པར་བྱེད་ཅིང༌། བཀྲེས་པ་དང་སྐོམ་པ་དག་གིས་གནོད་བཞིན་དུ་འགྲོ་བ་ལ་ཡང་སྤྲོ་བར་བྱེད་དེ། ལོངས་སྤྱོད་<line/>
</page>
<page index="24" id="366B">ཡོངས་སུ་ཚོལ་བ་ན། དེ་ལྟ་བུའི་སྡུག་བསྔལ་དག་གིས་ལོངས་སྤྱོད་ཡོངས་སུ་བཙལ་ནས་ཀྱང༌། རང་གི་འཚོ་བ་དག་གི་ཕྱིར་ཉེ་བར་སྒྲུབ་པར་བྱེད་པས། དགེ་སྦྱོང་དང༌། བྲམ་<line/>
ཟེ་དག་དང༌། བཀྲེན་པ་དང༌། སྡུག་ཕོངས་པ་དང༌། སློང་མོ་བ་དག་ལ་སྦྱིན་པ་སྦྱིན་པར་མི་བཟོད་ཅིང༌། བུད་མེད་རྣམས་ཀྱི་དབང་དུ་བྱས་པ་དང༌། བུད་མེད་རྣམས་ཀྱི་<line/>
ཐུལ་འོག་ཏུ་ཆུད་པ་དང༌། བུད་མེད་རྣམས་ཀྱིས་བཀོལ་བ་དང༌། བུད་མེད་རྣམས་ལ་བྱམས་པ་དེ་ཉིད་ཀྱིས་བུད་མེད་དེ་དག་ཉིད་གསོ་བའི་ཕྱིར་སྦྱིན་པ་བྱིན་པ་དང༌། ཚུལ་ཁྲིམས་<line/>
ཡང་དག་པར་ལེན་པར་མི་ནུས་ཤིང༌། དེ་དེ་ལ་ཆགས་ལ་བུད་མེད་ཀྱིས་སྤྱོས་པ་བཟོད་པར་བྱེད་ཅིང༌། བུད་མེད་ཀྱིས་བསྡིགས་པ་དང༌། བལྟས་པ་དང༌། བརྒྱབས་པ་དག་ཀྱང་<line/>
བཟོད་པར་བྱེད་དེ། དེ་སྐྱེས་པར་གྱུར་ཀྱང་བུད་མེད་ཀྱིས་བསྡིགས་པ་དང་དུ་ལེན་ཅིང༌། མི་དགར་མེད་པར་དེའི་ངོར་ལྟ་བར་བྱེད་པ་ནི། འདོད་པའི་གཞིས་བུད་མེད་ཀྱི་དབང་དུ་སོང་<line/>
བ་ཡིན་ཏེ། རྒྱལ་པོ་ཆེན་པོ། བུད་མེད་ལ་བསྟེན་ཅིང༌། ངན་འགྲོར་འགྲོ་བར་འཇུག་པ་དེ་ནི། སྐྱེས་པ་བུད་མེད་ལ་བསྐམ་ཞིང་ངན་སྐྱུགས་ཀྱི་སྒོ་ལ་འདུ་བ་དང༌། མི་གཙང་བ་ལ་དགའ་<line/>
བ་དང༌། ཤེས་བཞིན་མེད་པར་སྤྱོད་པའི་སྐྱེས་བུའི་སྐྱོན་བཞི་པ་ཡིན་ཏེ། རྒྱལ་པོ་ཆེན་པོ། སྐྱོན་དེ་དག་དང་ལྡན་པའི་སྐྱེས་པ་ནི་འདོད་པ་རྣམས་ཀྱི་དབང་དུ་འགྲོ་བ་ཡིན་ནོ། །དེ་ནས་<line/>
</page>
<page index="25" id="367A">༄༅། །དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །འདོད་པ་རྣམས་ནི་ཚོལ་བ་ན། །རབ་ཏུ་མྱོས་པ་ག་ལ་བདེ། །འདོད་པ་དམན་པ་རྣམས་<line/>
བསྟེན་པ། །དེ་ནི་གང་གིས་བདེ་བར་འགྱུར། །སྐྱེས་བུ་དམ་པ་མ་ཡིན་པའི། །ལས་རྣམས་བྱེད་ཅིང་མི་སྡོམ་ལ། །འདོད་པའི་འདོད་ཆགས་ཚོལ་བྱེད་པ། །དེ་དག་རབ་ཉམས་ཆུད་ཀྱང་ཟ། །མི་<line/>
རྣམས་གང་དག་མི་མཁས་པ། །རྔ་མོ་བོང་བུའི་ཆོས་སྤྱོད་ཅིང༌། །བུད་མེད་མཐོང་ན་རབ་སྙེགས་པ། །ངན་སྐྱུགས་གནས་ལ་ཕག་རྣམས་བཞིན། །གང་ལ་བྱིས་པ་གུས་བཅས་པའི། །འདོད་<line/>
རྣམས་དྲིང་མི་གཙང་ཡང༌། །འདོད་པའི་སྐྱོན་རྣམས་མི་མཐོང་བ། །ས་ཡི་སྟེང་ན་དམུས་ལོང་བཞིན། །གཟུགས་ཀྱི་འཆིང་བས་བཅིངས་པ་རྣམས། །འདོད་པའི་འདུ་ཤེས་རབ་ཏུ་འཇུག།<line/>
བྱིས་པ་འདོད་རྣམས་བསྟེན་པ་དག། ཁྱི་དང་ཝ་རྣམས་ཇི་བཞིན་ནོ། །སྒྲ་དྲི་རོ་དང་རེག་རྣམས་ཀྱིས། །གང་ལ་སོ་སོའི་སྐྱེ་བོ་རྣམས། །བྱིས་པ་འཁོར་བར་ཡོངས་འཁོར་བྱ། །སྤྲེའུ་རྣམས་<line/>
ཕུར་ལ་བཏགས་པ་བཞིན། །བྱིས་པ་མ་རིག་ཁེབས་པ་རྣམས། །མུན་པའི་ཕུང་པོས་བསྒྲིབས་གྱུར་ཅིང༌། །བུད་མེད་རྣམས་ལ་ཆགས་པ་ནི། །མི་གཙང་གནས་པ་ཁྭ་བཞིན་ནོ། །<line/>
གང་གིས་ངན་འགྲོར་རབ་འཇུག་པ། །དེ་ནི་བདུད་ཀྱི་སྤྱོད་ཡུལ་ཡིན། །རོ་མྱང་འདུ་ཤེས་ཆགས་གྱུར་པ། །ངན་སྐྱུགས་གནས་ལ་སྲིན་བུ་བཞིན། །གསད་པའི་གཤེད་མ་རྣམས་<line/>
</page>
<page index="26" id="367B">ཀྱིས་ནི། །ཇི་ལྟར་མི་ཞིག་བོར་བ་ལྟར། །ཤེས་ནས་ཐར་པ་ཐོབ་འགྱུར་ཞིང༌། །བུད་མེད་དབང་དུ་འགྲོ་མི་འགྱུར། །འདོད་པ་བུད་མེད་ལྟ་བྱེད་པའི། །ཀུན་ཏུ་སྦྱོར་ལ་འཇིགས་པ་སྐྱེ། །བྱིས་པ་མཚན་<line/>
མར་འཛིན་པ་རྣམས། །འདོད་པའི་སྲིད་པ་རབ་ཏུ་འཕེལ། །སོ་གའི་དུས་ན་མི་ཞིག་ནི། །དགོན་པ་ཆེན་པོར་སོང་གྱུར་ནས། །བྱིས་པས་ལན་ཚྭའི་ཆུ་འཐུངས་ན། །སྐོམ་པ་ཕྱིར་ཞིང་རབ་སྤྱོད་ལྟར། །དེ་<line/>
བཞིན་བདེན་པ་མ་མཐོང་བའི། །བྱིས་པ་རྨོངས་པས་འཚོ་བ་རྣམས། །འདི་ན་ཕྱིར་ཞིང་བུད་མེད་ལ། །འདོད་པའི་སྲེད་པ་བརྟན་པར་འགྱུར། །ཇི་ལྟར་མི་ལུས་མཛེ་ཅན་ལ། །སྲོག་ཆགས་རྣམས་<line/>
ནི་ཟ་བ་ལྟར། །འདོད་བརྐམ་སོ་སོའི་སྐྱེ་བོ་རྣམས། །དེ་བཞིན་བུད་མེད་རྣམས་ཀྱིས་ཟོས། །མི་གཙང་བུམ་པ་ཁྲ་བོ་ཞིག། ཁ་དོག་ལྡན་པར་སྣང་མོས་ཀྱི། །ནང་ན་ཧ་ལ་ཧ་ལའི་དུག། དྲག་པོ་ཆེན་པོ་ཡོད་<line/>
པ་ལྟར། །དེ་བཞིན་བུད་མེད་བརྒྱན་པ་དག། གང་དང་གང་ན་སྣང་བ་ཡང༌། །གཅིན་དང་ཕྱི་སས་གང་བ་ཡི། །རྐྱལ་པ་རླུང་གིས་བཀང་བ་བཞིན། །འབྲུ་མར་གྱིས་ནི་བདར་བའི་མཚོན། །གོས་ཀྱིས་དཀྲིས་<line/>
བ་ཇི་བཞིན་དུ། །དེ་བཞིན་བུད་མེད་བརྒྱན་པ་ཡང༌། །རལ་གྲི་རླིང་བ་གཡོགས་པ་བཞིན། །ཇི་ལྟར་མེ་དོང་གང་གྱུར་ལ། །དུ་བ་མེད་ཅིང་འབར་ལྡན་ལྟར། །བུད་མེད་དེ་བཞིན་མེ་འདྲ་ཞིང༌། །སྲིན་བུ་གཏུམ་པོ་བཞིན་<line/>
དུ་གཡོ། །སྲེག་པའི་བསྐལ་པ་འདིར་བྱུང་ན། །ས་ནི་ཀུན་ཏུ་འབར་གྱུར་ལ། །རྩྭ་དང་གེལ་པ་འཇིག་འགྱུར་ཞིང༌། །ཆུ་ཀླུང་དག་ཀྱང་བསྐམ་པར་འགྱུར། །འབྱུང་བ་ཆེན་པོའི་གནས་གྱུར་པ། །རྒྱ་མཚོ་ཡང་ནི་བསྐམ་འགྱུར་<line/>
</page>
<page index="27" id="368A">༄༅། །ཞིང༌། །རི་བོ་ཆེན་པོ་རྣམ་བསྲེག་ལ། །དེ་བཞིན་ལྷུན་པོའང་འཇིག་པར་འགྱུར། །རྒྱལ་ཆེན་འབྱུང་པོ་འཛིན་པ་ཡིན། །ས་འདིའང་རྣམ་པར་འཇིག་འགྱུར་ཞིང༌།།<line/>
བྲག་ཆེན་རྣམས་ནི་འཇིག་འགྱུར་ལ། །སྐྱོབ་པར་བྱེད་པ་ཡོད་མ་ཡིན། །ཇི་ལྟར་མེ་ཡིས་རིར་བཅས་དང༌། །རྒྱ་མཚོར་བཅས་པ་བསྲེག་པ་ལྟར། །དེ་བཞིན་བུད་མེད་མེ་འདྲ་སྟེ། །གཏུམ་<line/>
ཞིང་སྐྱེས་བུ་གཡོ་བར་བྱེད། །སྣབས་དང་མཆིལ་མ་ཁ་ཆུ་དང༌། །ཀླད་རྒྱས་རུས་པའི་ཀླད་པ་དང༌། །ལུས་ལ་དྲི་ང་འཛག་དེ་ལ། །བྱིས་པ་རྣམས་ནི་སྦྲང་རྩི་བཞིན། །ཁ་སྒོ་རུས་པས་གང་<line/>
བ་དང༌། །ཤ་དང་པགས་ལ་སོགས་བསགས་ཤིང༌། །དེ་བཞིན་ལུས་ནི་འབྲས་འདྲ་སྟེ། །དྲི་ང་སྨད་པར་བྱ་བ་ཡིན། །མི་གཙང་སྣ་ཚོགས་གང་བ་དང༌། །འབྲས་ནི་སྨིན་པར་གྱུར་<line/>
པ་ལྟར། །དེ་ལྟར་ལུས་འདི་མི་གཙང་བ། །སྣ་ཚོགས་རྣམས་ཀྱི་སྣོད་ཡིན་ནོ། །ལྟོ་ནི་མཉེ་མ་མཆེར་བ་དང༌། །གློ་བས་གང་ཞིང་མཁལ་མ་དང༌། །ཁྲག་དང་མཁྲིས་པས་གང་གྱུར་ལ། །ཀླད་<line/>
རྒྱས་ཀྱིས་ནི་ཀླད་པ་གང༌། །ཁོང་པའི་ནང་ན་སྲིན་བུའི་རིགས། །བརྒྱད་ཁྲི་པོ་དག་གནས་གྱུར་ཀྱང༌། །གཏི་མུག་དྲྭ་བས་བསྒྲིབས་པ་ཡི། །བྱིས་པ་རྣམས་ཀྱིས་མི་མཐོང་ངོ༌། །རྨ་སྒོ་དགུ་<line/>
ནས་རྟག་ཏུ་ནི། །མི་གཙང་རུལ་པ་ཟག་གྱུར་ཀྱང༌། །སྨྲ་བ་དག་དང་ལྟ་བ་ལ། །བྱིས་པ་རྣམས་ནི་མཚན་མར་འཛིན། །གང་ཞིག་ཀུན་གྱིས་སྨད་པའི་ཡུལ། །ཆགས་པ་རྣམས་ཀྱིས་ཕྱིས་<line/>
</page>
<page index="28" id="368B">མི་ཤེས། །མི་གཙང་སྤྱོད་ཡུལ་བྱིས་པ་རྣམས། །སྣབས་དང་མཆིལ་མ་ཟ་བར་བྱེད། །སྨད་པར་འོས་ལ་ཆགས་བྱེད་པ། །སྦྲང་བུ་རྣམས་ཀྱིས་རྨ་མཐོང་བཞིན། །མཆན་ཁུང་དག་ནས་རྡུལ་<line/>
འཛག་ཅིང༌། །སྨད་པའི་དྲི་ནི་འབྱུང་བར་འགྱུར། །བྱིས་པ་སྡུག་བསྔལ་ཆགས་བྱེད་པ། །དེ་དག་བདག་ལ་གནོད་ཕྱིར་གཡོ། །དེས་ནི་མྱུར་དུ་ཕོངས་གྱུར་ཏེ། །ཉ་རྣམས་ཆུ་ནས་བཏོན་<line/>
པ་བཞིན། །འཇིགས་རུང་ལག་ན་མཚོན་ཐོགས་ཀྱིས། །ཇི་ལྟར་མི་ཞིག་གཙེས་པ་ལྟར། །མཚོན་འདྲའི་བུད་མེད་སྡིག་ཅན་གྱིས། །འདོད་ལ་ཆགས་རྣམས་དེ་བཞིན་ནོ། །རྣམ་རྒྱལ་ལག་<line/>
ན་མཚོན་ཐོགས་པས། །ཇི་ལྟར་རྒྱལ་པོ་གཙེས་པ་ལྟར། །འདོད་ཆགས་མེ་དང་འདྲ་བ་ཡིས། །འདོད་ལ་ཆགས་རྣམས་དེ་བཞིན་བསྲེག། ཤེན་པའི་གནས་ལ་ཁྱི་རྣམས་ལྟར། །མྱང་བར་<line/>
འདུ་ཤེས་བྱིས་པ་རྣམས། །ཇི་ལྟར་དགྲ་ཡིས་སྐྲག་པ་ལྟར། །མྱུར་དུ་སྡུག་བསྔལ་མྱོང་བར་འགྱུར། །རང་གི་ལས་ཀྱི་ཉེས་པ་ཡིས། །དེ་ལ་སྐྱོབ་པ་མེད་པ་ལྟར། །དེ་བཞིན་བདག་གི་<line/>
ཉེས་པ་ཡིས། །སེམས་ཅན་རྣམས་ནི་ངན་འགྲོར་འགྲོ། དེ་དག་སངས་རྒྱས་ཆོས་སྤངས་ནས། །བུད་མེད་རྣམས་ཀྱི་རྣག་ལ་བརྟེན། སེམས་ནི་རོ་ལ་ཆགས་གྱུར་པ། །དེ་ཡིས་ངན་འགྲོར་<line/>
འགྲོ་བར་འགྱུར། །ཇི་ལྟར་སྤྲེའུ་ཞིག་ཤིང་ལས་ནི། །ཤིང་གཞན་དུ་ནི་གྱུར་པའི་ཚེ། །དེ་ནི་གནས་དེར་གཙེས་གྱུར་ན། །དེ་ཉིད་དུ་ནི་སྡུག་བསྔལ་འགྱུར། །དེ་བཞིན་འདོད་ལ་བརྐམ་<line/>
</page>
<page index="29" id="369A">༄༅། །པ་དང༌། །སྡུག་བསྔལ་འདོད་ཆགས་བསྟན་པ་དང༌། །གཏི་མུག་རྒྱལ་ཐོགས་པ་རྣམས། །དུས་ནི་ཡང་དང་ཡང་དུ་འདའ། །མི་བཀྲེན་རྣམས་ནི་གསལ་<line/>
ཤིང་ལ། །རབ་ཏུ་བཙུགས་ནས་འཕྱང་བ་ལྟར། །དེ་བཞིན་འདོད་ལ་ཆགས་པ་རྣམས། །ཤལ་མ་ལི་ཡི་མཐོ་ལ་འཕྱང༌། །ཇི་ལྟར་མོན་སྲན་སྡེའུ་དང་གྲེའུ། །ལྕགས་ཟངས་རྣམས་སུ་<line/>
བླུགས་བྱས་ནས། །མེས་ནི་རབ་ཏུ་བསྲེགས་པ་ན། །ལྦུ་བར་བཅས་ཤིང་ཁོལ་བ་ལྟར། །དེ་བཞིན་དགེ་བ་མ་མཐོང་ཞིང༌། །འདོད་ལ་ཆགས་པའི་སྐྱེ་བོ་རྣམས། །ཤི་ནས་ངན་སོང་<line/>
འགྲོ་འགྱུར་ཞིང༌། །ལྕགས་ཟངས་རྣམས་སུ་བཙོ་བར་འགྱུར། །མི་རྣམས་གང་དག་སྡིག་བྱེད་པའི། །སེམས་ཅན་སྡིག་པ་རྣམས་ཀྱི་གནས། །ཟངས་ནི་བྱེ་བ་དྲུག་ཅུ་དང༌། །གཞན་<line/>
ཡང་བཞི་པོ་དག་ཡིན་ནོ། །ཟངས་ནི་སོ་སོ་རེ་རེ་ལ། །ཚད་ནི་དམིགས་སུ་ཡོད་མིན་ཞིང༌། །མེ་ཡི་ཕུང་པོར་ལྡན་རྣམས་སུ། །བསྐལ་པ་དུ་མར་བཙོ་བར་འགྱུར། །ཁ་ཅིག་ཟངས་<line/>
རྣམས་དེ་དག་ཏུ། །རང་གི་ལས་ཀྱི་བསྐལ་བརྒྱའམ། །ཉིས་བརྒྱ་སུམ་བརྒྱ་ཚང་བར་འཚོད། །ཡང་ན་བཞི་བརྒྱར་བཙོ་བར་འགྱུར། །སྲ་སྐམ་རྣོན་པོ་རྣམས་ཀྱིས་ནི། །བཟུང་ཞིང་<line/>
ཡང་དང་ཡང་སྨྱུགས་པས། །དེ་དག་ཤ་ནི་ཡོད་མིན་ཞིང༌། །དུང་ལྟར་དཀར་བ་རྣམས་སུ་འགྱུར། །ལྕགས་ཀྱི་གཞོང་པར་འདུག་ནས་ནི། །རབ་ཏུ་ཚ་ཞིང་འདྲེན་པ་མེད། །ཤི་ཞིང་ཤི་<line/>
</page>
<page index="30" id="369B">ཞིང་སྐྱེ་འགྱུར་ཏེ། །རང་གི་ལས་ཀྱིས་གནས་པར་འགྱུར། །གང་ཚེ་དམྱལ་བའི་སྲུང་རྣམས་ཀྱིས། །ངན་པའི་མི་རྣམས་དེ་དག་ནི། །གཏུན་ལ་སོགས་པས་བརྡུངས་པ་ན། །ཤ་རྐང་རུས་<line/>
པ་ཕྱེ་མར་འགྱུར། །དེ་ཡི་ཚེ་ན་དེ་དག་ལ། །ཤིན་ཏུ་གྲང་བའི་རླུང་ཡང་ལྡང༌། །དེས་ནི་དམྱལ་བའི་སེམས་ཅན་རྣམས། །སྡུག་བསྔལ་གྱུར་པ་དེ་ལས་འཚོ། །མི་རྣམས་གང་དག་སྡིག་<line/>
བྱེད་པ། །གཏུན་བུ་དྲག་པོ་རྣམས་ཀྱིས་འཇོམས། །སྟ་རེ་རྣམས་ཀྱིས་གཤེགས་པ་དང༌། །དེ་བཞིན་གསལ་ཤིང་འཛུགས་པར་འགྱུར། །མི་རྣམས་གང་དག་སྡིག་བྱེད་པའི། །སེམས་<line/>
ཅན་རྣམས་ཀྱི་ལུས་ལ་ནི། །ལྕགས་མདུང་རྩེ་མོ་བཞི་པ་དང༌། །རྩེ་གསུམ་པ་དང་རྩེ་ལྔ་འབབ། །མི་རྣམས་གང་དག་སྡིག་བྱེད་པ། །རལ་གྲིའི་མཆུ་ཅན་ཁྭ་རྣམས་ཀྱིས། །མགོ་ཡང་<line/>
ཀླད་པ་གཏོགས་འགྱུར་ཞིང༌། །ཝ་དང་སྤྱང་ཀིས་ཟོས་པར་འགྱུར། །མི་རྣམས་གང་དག་སྡིག་བྱེད་པ། །ངན་སྐྱུགས་རུལ་བ་དྲི་ང་ཞིང༌། །ཀུན་གྱིས་སྨད་པར་ལྟུང་འགྱུར་ལ། །སྤུ་<line/>
གྲིའི་ཆུ་ཀླུང་རྣམས་སུ་ལྟུང༌། །མི་རྣམས་གང་དག་སྡིག་བྱེད་པ། །རབ་ཏུ་ཚ་བར་བསྲེག་འགྱུར་ཞིང༌། །ངུ་འབོད་དང་ནི་ངུ་འབོད་ཆེ། །ཐིག་ནག་ཏུ་ཡང་བསྲེག་པར་འགྱུར། །མི་རྣམས་<line/>
གང་དག་སྡིག་བྱེད་པ། །ཐིག་ནག་ཏུ་ནི་སྐྱེས་ནས་ཀྱང༌། །ཡང་དང་ཡང་དུ་མེ་མུར་དང༌། །སྤུ་གྲི་ཆུ་ཀླུང་རྣམས་སུ་ལྟུང༌། །གང་ཚེ་ལྕགས་ཀྱི་ཟངས་པོ་ཆེར། །མི་རྣམས་གང་དག་<line/>
</page>
<page index="31" id="370A">༄༅། །འཚོད་པ་ན། །ཁྱི་རྣམས་ཀྱིས་ནི་གཙེས་གྱུར་ནས། །དེ་དག་བདེ་བ་ཚོལ་བར་བྱེད། །མི་རྣམས་གང་དག་སྡིག་བྱེད་པ། །དམྱལ་བ་དྲག་པོ་ཆེན་པོར་<line/>
ནི༑ ༑ལྷུང་ནས་དཔུང་གཉེན་ཡོད་མིན་ཞིང༌། །ལྕགས་ཀྱི་ཐུ་ལུམ་ཟ་བར་འགྱུར། །མི་རྣམས་སྡིག་པ་བྱེད་པ་དག །ལྕགས་ལས་གྲུབ་པའི་བྲག་ཆེན་དང༌། །མི་སྡུག་རི་བོ་རྣམས་<line/>
ཀྱིས་ནི། །དེ་ཚེ་ཀུན་ནས་ལུས་འཇོམས་བྱེད། །ངེས་ནི་རང་གི་ལས་བྱས་པས། །འབྲས་བུ་དེ་འདྲ་ཐོབ་གྱུར་ཅིང༌། །དེ་ཡིས་ཚོར་བ་མྱོང་བ་ན། །དེ་ལ་སྐྱོབ་པ་འགའ་ཡང་མེད། །ཇི་<line/>
སྙེད་རྟེན་པ་ཐམས་ཅད་ནི། །བདག་གི་མདུན་དེར་འགའ་ཡང་མེད། །དེར་ནི་མགོན་མེད་བདག་གཅིག་པུ། །སྡུག་བསྔལ་ཚོར་བ་མྱོང་བར་བྱེད། །གང་དག་བདེ་ཕྱིར་དོན་མིན་པར།<line/>
སྔན་ཆད་ཉེས་པར་སྤྱད་བྱས་ཀྱང༌། །ཕ་མ་དེ་དག་དེ་རིང་ནི། །རྣམ་པར་གྲོལ་བའི་མཐུ་ཡང་མེད། །གང་དག་བདེ་ཕྱིར་དོན་མིན་པར། །སྔོན་ཆད་ཉེས་པར་སྤྱད་བྱས་ཀྱང༌། །བུ་དང་<line/>
བུ་མོ་ཆུང་མ་རྣམས། །དེ་རིང་བདག་ལ་འགྲོལ་མི་ནུས། །གང་དག་བདེ་ཕྱིར་ངོན་མིན་པར། །སྔན་ཆད་ཉེས་པར་སྤྱད་བྱས་ཀྱང༌། །མཛའ་བཤེས་ཉེ་དུ་དེ་དག་ཀུན། །རྣམ་པར་<line/>
འགྲེལ་བར་ཡོང་མི་ནུས། །གང་དག་བདེ་ཕྱིར་དོན་མིན་པར། །སྔན་ཆད་ཉེས་པར་སྤྱད་བྱས་ཀྱང༌། །བདག་གི་རྩ་ལག་དེ་དག་ཀུན། །དེ་རིང་འགྲེལ་བར་མི་ནུས་སོ། །འདོད་པ་དམན་<line/>
</page>
<page index="32" id="370B">པ་རྣམས་བསྟེན་ཅིང༌། །དམན་པའི་ཆོས་རྣམས་བསྟེན་ནས་ནི། །ཉེས་པའི་ལས་རྣམས་བྱེད་པ་དག །དེ་ཡིས་ངན་འགྲོར་འགྲོ་བར་འགྱུར། །ཤེས་རབ་འཆལ་བ་མནར་མེད་པར། །སོང་<line/>
ནས་སྡུག་བསྔལ་ཚོར་བ་མྱོང༌། །སངས་རྒྱས་རྣམས་ཀྱིས་བུད་མེད་དག །ཕྱི་སའི་དྲི་ལྟར་མནམ་པར་བསྒྲགས། །དེ་ཕྱིར་དམན་པ་རྣམས་དང་ནི། །དམན་པའི་བུད་མེད་རྣམས་<line/>
བསྟན་པ། །བྱིས་པ་དེ་ནི་ཕྱིས་ཡི། །རྐྱལ་བ་བཟུང་ནས་གནས་པ་ཡིན། །ཅི་འདྲའི་ལས་ནི་བྱེད་པ་ལྟར། །དེ་འདྲའི་འབྲས་བུ་འཐོབ་འགྱུར་ཏེ། །རྒྱལ་པོ་ཡི་ནི་ཆད་པ་དང༌། །སྡུག་<line/>
བསྔལ་བཅིང་བའང་མྱོང་བར་འགྱུར། །བུད་མེད་གཞི་ལས་སྐྱེས་པ་ཡང༌། །བསད་དང་བཅིང་བ་མྱོང་འགྱུར་ཞིང༌། །དམྱལ་སྲུང་རྣམས་ཀྱིས་བསྲེགས་པ་དང༌། །ངེས་པར་འཆི་<line/>
བའང་མྱོང་བར་འགྱུར། །བུད་མེད་རྣམས་ལ་བརྐམ་པ་ཡི། །བློ་ངན་དེ་དག་བདེ་མི་འགྱུར། །གསལ་ཤིང་མཐོན་པོ་རྣམས་སུ་ནི། །བཙུགས་ཤིང་ཆུར་ཡང་བཅུག་པར་འགྱུར། །ས་<line/>
ཡི་སེར་ཁར་བཅུག་ནས་ནི། །དེ་བཞིན་རལ་གྲིས་གདབ་པར་འགྱུར། །དེ་འདྲ་བ་དག་ཐོས་ནས་ནི། །དེ་དག་ཡི་ཆད་བདེ་མི་འགྱུར། །རྨོངས་པ་བུད་མེད་ལྷན་ཅིག་ཏུ། །ཡང་དང་ཡང་དུ་<line/>
འདུ་འཛི་བྱེད། །སྡུག་བསྔལ་འདོད་པ་རྣམས་བསྟེན་ཅིང༌། །དམན་པ་རྣམས་ཀྱང་སྨྲ་བར་བྱེད། །རྨོངས་པ་རྣམས་ཀྱིས་ཆོས་ཐོས་ནས། །དགེ་བར་གསུངས་ཞེས་རྗོད་བྱེད་ཀྱང༌། །དེ་སེམས་<line/>
</page>
<page index="33" id="371A">༄༅། །བུད་མེད་ཕྱི་བཞིན་སོང༌། །བྱི་བ་ལ་ནི་བྱི་ལ་བཞིན། །རྒྱལ་བས་གསུངས་པ་ཐོས་གྱུར་ནས། །ཡུད་ཙམ་ཞིག་ནི་ཡིད་བྱུང་ཡང༌། །ཧ་ལ་ཧ་ལའི་དུག་འདྲ་<line/>
བའི། །འདོད་ཆགས་ཀྱིས་ནི་དེ་ཡང་འཁྲུག །ཇི་ལྟར་ཕག་ནི་ཡུད་ཙམ་ཞིག །དངངས་ཤིང་སྐྲག་པ་བྱུང་གྱུར་ཀྱང༌། །དེས་ནི་ཕྱི་ས་མཐོང་བ་ན། །ཆགས་པ་བསྐྱེད་པར་བྱེད་པ་<line/>
ལྟར། །དེ་བཞིན་བྱིས་པ་བདེ་འདོད་རྣམས། །རྒྱལ་བའི་བསྟན་པ་སྤངས་ནས་ནི། །འདོད་པ་དམན་པ་རྣམས་བསྟེན་པས། །དེས་ནི་ངན་འགྲོར་འགྲོ་བར་འགྱུར། །འདོད་པ་རྣམས་ལ་<line/>
ཆགས་མྱོས་ནས། །ཤིན་ཏུ་སྡིག་པའི་ལས་བྱས་ཤིང༌། །ཚུལ་ཁྲིམས་ཅན་དག་བསླུས་བྱས་ནས། །ཕྱིས་ནི་ངན་འགྲོར་འགྲོ་བར་འགྱུར། །ཤེས་རབ་ཅན་གྱིས་དལ་རྙེད་ཅིང༌། །དེ་འདྲའི་<line/>
ཆོས་ནི་ཐོས་གྱུར་ནས། །འདོད་ཀུན་སྤངས་ནས་འདི་ལ་ནི། །མཁས་པ་མངོན་བྱུང་རབ་བྱུང་ཞིག །རྒྱལ་པོ་ཆེན་པོ། །སྐྱེས་པ་འདོད་པ་ལ་རྟེན་པ་རྣམས་ཀྱི་སྐྱོན་ནི་དེ་དག་ཡིན་ཏེ།<line/>
འདོད་པའི་གཞི་དང༌། འདོད་པའི་རྒྱུ་དང༌། འདོད་པ་ལ་ལྷག་པར་ཞེན་པ་རྣམས་ནི། སེམས་ཅན་དམྱལ་བ་པ་རྣམས་ཀྱི་ཚོར་བ་མྱོང་བར་འགྱུར་རོ། །རྒྱལ་པོ་ཆེན་པོ། དེ་ལྟ་བས་ན་<line/>
ཁྱོད་ཀྱིས་རྟག་པར་རྒྱུན་དུ་སངས་རྒྱས་རྗེས་སུ་དྲན་པ་བསྒོམ་པར་བྱའོ། །ཁྱོད་ཀྱི་ལུས་སུ་གཏོགས་པའི་སེམས་རྗེས་སུ་དྲན་པ་བསྒོམ་པར་བྱའོ། །དེ་ལྟར་བཅོམ་ལྡན་འདས་ཀྱིས་བད་<line/>
</page>
<page index="34" id="371B">སའི་རྒྱལ་པོ་འཆར་བྱེད་ལ་དེ་ལྟ་དེ་ལྟར་ཆོས་བསྟན་པར་མཛད་དེ། ཆོས་བསྟན་པ་དེས་བད་སའི་རྒྱལ་པོ་འཆར་བྱེད། དེ་བཞིན་གཤེགས་པ་ལ་དགའ་བ་དང༌། རབ་ཏུ་དགའ་བ་<line/>
དང༌། མཆོག་ཏུ་དགའ་བ་ཐོབ་པར་གྱུར་ཏོ། །དེ་ནས་བཅོམ་ལྡན་འདས་ལ་བད་སའི་རྒྱལ་པོ་འཆར་བྱེད་ཀྱིས་འདི་སྐད་ཅེས་གསོལ་ཏོ། །བཅོམ་ལྡན་འདས། ཇི་ཙམ་དུ་བཅོམ་ལྡན་<line/>
འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་སྐྱེས་པ་དང༌། བུད་མེད་རྣམས་ཀྱི་སྐྱོན་བསམ་གྱིས་མི་ཁྱབ་པའི་བར་དེ་དག་བཀའ་<line/>
སྩལ་ཅིང༌། ལེགས་པར་གསུངས་པ་ནི་ངོ་མཚར་ལགས་སོ། །བཅོམ་ལྡན་འདས། བདག་ནི་བཅོམ་ལྡན་འདས་དང༌། ཆོས་དང༌། དགེ་སློང་གི་དགེ་འདུན་ལ་སྐྱབས་སུ་མཆི་<line/>
སྟེ༑ མཚོན་ཆ་སྤངས་ཤིང༌། དབྱུག་པ་སྤངས་ལ། ངོ་ཚ་མཆིས་ཤིང༌། སྲོག་ཆགས་འབྱུང་པོ་ཐམས་ཅད་ལ་སྙིང་བརྩེ་བར་ཞུགས་པ་ལགས་ཀྱི། བཅོམ་ལྡན་འདས་ཀྱིས་བདག་<line/>
དགེ་བསྙེན་དུ་གཟུང་དུ་གསོལ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། བད་སའི་རྒྱལ་པོ་འཆར་བྱེད་དང༌། དགེ་སློང་དེ་དག་དང༌། བྱང་ཆུབ་སེམས་དཔའ་དེ་དག་<line/>
དང༌། ལྷ་དང༌། མི་དང༌། ལྷ་མ་ཡིན་དང༌། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་དཀོན་མཆོག་<line/>
</page>
<page index="35" id="372A">༄༅། །བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས། པད་སའི་རྒྱལ་པོ་འཆར་བྱེད་ཀྱིས་ཞུས་པའི་ལེའུ་ཞེས་བྱ་སྟེ། འདུས་<line/>
པ་ཉི་ཤུ་རྩ་དགུ་པ་རྫོགས་སོ།། །།རྒྱ་གར་གྱི་མཁན་པོ་ཛི་ན་མི་ཏྲ་དང༌། སུ་རེནྡྲ་བོ་དྷི་དང༌། ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེ་ལ་སོགས་<line/>
པས་བསྒྱུར་ཅིང་ཞུས་ཏེ་གཏན་ལ་ཕབ་པ།། <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
